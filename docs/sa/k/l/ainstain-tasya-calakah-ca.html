<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - आइन्स्टाइन् तस्य चालकः च</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/k'>कथाः काव्यानि च</a> » <a href='/sa/k/l'>लघुकथाः</a></nav><a-document loc="/sa/k/l"><a-title>आइन्स्टाइन् तस्य चालकः च</a-title><a-author>अनुराधा अनन्तः</a-author><a-meta>
<p>Unique Words: 228</p>
</a-meta><hr><a-sec>
<p>एकदा आइन्स्टाइन्-महोदयः कस्मिंश्चित् मुख्यमेलने व्याख्यानं दातुम् अवकाशं प्राप्तवान्। तत्समये वृष्ट्या बहिः अत्यन्तं शैत्यं गहनः अन्धकारः च आसीत्। यानचालकः वाहनं शुद्धीकृत्य यदा द्वारम् उद्घाटितवान् तदा एव आइन्स्टाइन्-महोदयः गृहसोपानेषु अवतरन् आसीत्।</p>
<p>वाहनं चालयन्तं चालकं आइन्स्टाइन्-महोदयः मृदुस्वरेण उक्तवान् “अहोरात्रं भौतिकशास्त्रेषु एव अहं निमग्नः अस्मि। सर्वेषु मेलनेषु सभायां न कदापि अन्यां कल्पनां वदामि, एतेन मम जामिता जाता।” इति। वस्तुतः सः कदाचित् एकस्मिन् <a-corr><a-sic>दिन</a-sic> दिने</a-corr> एव पञ्च षट् वा व्याख्यानि दत्त्वा श्रान्तः आसीत्।</p>
<p>चालकेन विज्ञानशास्त्रं न अधीतं परन्तु तस्य बुद्धिः अतीव तीक्ष्णा, स्मरणशक्तिः अनुपमा च आसीत्। चालकः प्रत्युत्तरितवान् “स्वामिन्! आम्! भवता यदुक्तं तदुचितम्। मया सभायां अन्तिमासन्दे उपविश्य बहुवारं भवतः भाषणं श्रुतम्। यद्यपि अस्मिन् शास्त्रे मम अवगमनं न समीचीनं तथापि केवलं श्रवणमात्रेण अहम् एतस्य विज्ञानस्य वक्ता भवितुम् अर्हामि। वैज्ञानिकरुपेण यदि अहं भवदीयं व्याख्यानं श्रावयामि तर्हि तत्र का वा हानिः?” इति।</p>
<p>आइन्स्टाइन्-महोदयः स्मयमानः उत्साहेन उक्तवान् “अये! एवं... तथैव आवां कुर्वः। वस्त्रपरिवर्तनं करवाव। मदीयं कृष्णवर्णं शिरस्त्रम् अपि गृह्णातु। यत्र आवां गच्छन्तौ स्वः, तत्र कस्यापि मम मुखपरिचयः नास्ति अतः अयं मुख्यविषयः।” इति।</p>
<p>किञ्चित्कालानन्तरं यदा उभावपि प्राप्तवन्तौ तदा अधिकः जनसम्मर्दः कुतूहलतया उपविष्टः आसीत्। प्राध्यापकवेषं धृत्वा वाहनचालकः वेदिकाम् आरुह्य भाषणम् आरभत। कृष्णफलके गणितचिह्वानि उत्तमरीत्या आइन्स्टाइन्-महोदयवत् तेन लिखितानि। स्पष्टतया सर्वान् मुख्यान् अंशान् श्रावितवान्। शृण्वतां जनानां अवधानेन तत्र सूचिपातशब्दोपि न श्रुतः। भाषणसमाप्तौ यदा प्रक्षकैः उच्चैः यावत् करताडनं कृतं तदा आइन्स्टाइन्-महोदयः सन्तोषम् अनुभूतवान्।</p>
<p>प्रश्नकालः आगतः। आसन्देषु उपविशत्सु वैज्ञानिकेषु एकः चतुरः कश्चन मध्यवयस्कः पुरुषः पर्यालोच्य स्वसमस्यां परिहर्तुं हस्तम् उन्नीय प्रश्नं पृष्टवान्। तस्य कठिनं प्रश्नं श्रुत्वा आइन्स्टाइन्-महोदयस्य हृदयस्पन्दनं प्रश्नभीत्या तीव्रतरं सञ्जातम्। “एषः किं करिष्यति इदानीम्? अस्मदीयां क्रीडां सर्वे ज्ञास्यन्ति।” इति चिन्तितवान्।</p>
<p>परन्तु चतुरः चालकः मन्दहासं प्रकटयन् उक्तवान्, “श्रीमन् कः क्लेशः अत्र? भवतः प्रश्नः सरलः अपि च सामान्यः। प्रकोष्ठस्य पृष्ठभागे उपविष्टः मम यान चालकः अपि अस्य उत्तरं दातुं शक्नोति। चालकमहोदय! कृपया अस्मिन् विषये कञ्चित् प्रकाशं ददातु।” इति।</p>
<p>एवं रीत्या सः चालकः स्वचातुर्यवशात् आत्मानम् आइन्स्टाइन्-महोदयस्य मानं च रक्षितवान्।</p>
</a-sec><hr><a-source date="2022-04-22"><a href="https://www.youtube.com/watch?v=3nAkLpV8n1c">MSC YT</a></a-source><a-copyright>लेखकः/मद्रपुरी संस्कृत महाविद्यालयः</a-copyright></a-document></main><footer>
<p><a href="/copyright.html">Copyright</a></p>
</footer></body></html>
