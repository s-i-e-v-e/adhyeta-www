<!DOCTYPE html>
<html lang="en"><head><meta charset="UTF-8">

    <meta name="viewport" content="width=device-width, initial-scale=1">

    <title>अध्येता - A Sanskrit Reader - बधिरता   एव   गरीयसी</title>

    <link rel="stylesheet" href="/a/main.css">

</head>


<body><header><p>ॐ श्री गणपतये नमः</p>

<h1>अध्येता - A Sanskrit Reader</h1>

</header>


<main><nav><a href='/'>Home</a> » <a href='/sa/k'>कथाः   काव्यानि   च</a> » <a href='/sa/k/l'>लघुकथाः</a></nav><document loc="/sa/k/l"><title>बधिरता एव गरीयसी</title>



<metadata>Unique Words: 123</metadata>


<sec><p>एकस्मिन् ग्रामे एकः बधिरः धनिकः आसीत्। सः बधिरः चेदपि लेखितुं पठितुं च जानाति स्म। अतः एव
कुसीदव्यवहारेण यथेष्टं सप्यत्तिं सम्पादितवान् आसीत्।</p>


<p>एकदा तं ग्रामम् एकः सन्यासी आगतवान्। सः आशुचिकित्सायां समर्थः। बहूनां जनानां दीर्घकालिकरोगाः
अपि सन्यासिनः भस्म-रसायनादिभिः शान्ताः आसन्। धनिकः एतं विषयं ज्ञातवान्। आत्मनः बधिरतां निवारयितुं
चिन्तितवान्। सन्यसिनं दृष्ट्वा स्वकीयां परिस्थितिं समग्रं निवेदितवान्।</p>


<p>“बधिरताकारणात् भवतः का हानिः? भवान् वृद्धिव्यवहारेण यथेष्टं सम्पादितवान् किल? अतः बधिरतां
विस्मरतु” इति उक्तवान् सन्यासी।</p>


<p>धनिकः न अङ्गीकृतवान्। सः उक्तवान्—“धनार्थम् आगताः केचन कोपेन किमपि किमपि वदन्ति। अन्ये
केचन वक्रदृष्ट्या पश्यन्ति। तैः उच्यमान सर्वं श्रोतव्यं मया'” इति।</p>


<p>सन्यासी धनिकाय द्रवं एकं दत्वा उक्तवान्—“इदं च वनमूलिकानिर्मितं कर्णामृतम्। अस्य उपयोगेन भवान्
एकमासपर्यन्तं श्रवणशक्तिं प्राप्नोति। किन्तु आगतां शक्तिं ततःपूर्वं निवारयितुं तु ओषधं नास्ति” इति।</p>


<p>धनिकः तद्दिने सायङ्काले एव सन्यासिनः समीपम् आगत्य दीनतया उक्तवान्—“भवदीयं कर्णामृतम्
अद्भुतम् एव। किन्तु मत्समीपम् आगताः माम् इदानीम् अपि बधिरम् एव चिन्तयन्ति। तैः उच्यमानं वचनं श्रोतुम्
एव न शक्नोमि। एतदपेक्षया बधिरता एव गरीयसी। ओषधप्रभावः एकमासपर्यन्तं किल? तावत्पर्यन्तम् अहं
भवतः समीपे एव निवसामि” इति।</p>


<p>सन्यासी एकमासपर्यन्तम् आत्मना सह स्थातुम् अनुज्ञां दत्तवान्।</p>

</sec>

<origin date="1984-04" page="5">संस्कृत चन्दमामा</origin>
<copyright>Chandamama India Limited</copyright>
</document>
</main>


<footer><p><a href="/copyright.html">Copyright</a>
</p>

</footer>


</body>

</html>
