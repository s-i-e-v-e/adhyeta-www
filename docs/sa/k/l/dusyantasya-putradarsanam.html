<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - दुष्यन्तस्य पुत्रदर्शनम्</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/k/l'>लघुकथाः</a></nav><a-document loc="/sa/k/l"><a-title>दुष्यन्तस्य पुत्रदर्शनम्</a-title><a-meta>
<p>Unique Words: 96</p>
</a-meta><hr><a-sec>
<p>स्वर्गात् प्रतिनिवृत्तः दुष्यन्तः मारीचमुनेः आश्रमम् आगतः। तत्र शकुन्तलायाः पुत्रः सर्वदमनः तेन दृष्टः। तं बालकं दृष्ट्वा अनपत्यतया तेन अपूर्वः आनन्दः अनुभूतः। परम् ईदृशस्य परमानन्दस्य न किमपि कारणं तेन ज्ञातम्। सिंहस्य शावकेन सह बालस्य क्रीडाम् अवलोक्य दुष्यन्तस्य अन्तःकरणं प्रमुदितं जातम्। पुत्रप्रेम्णा एव नृपस्य हृदयं बालकं प्रति आकृष्टम्।</p>
<p>ततः तेन नृपेण तस्य बालकस्य हस्ते चक्रवर्तिलक्षणानि अवलोकितानि। तेन तस्य मनसि अपरम् आशास्थानं जातम्। तथा च आत्मसदृशं बालकस्य रूपं तेन अवलोकितम्। एवं, न असौ मुनिकुमारकः किन्तु पुरुवंशे जातः क्षत्रियकुमारः इति तेन ज्ञातम्। तस्मात् दुष्यन्तः हृष्टः सन्तुष्टः च।</p>
<p>अपि च ‘शकुन्तलावण्यं पश्य’ इति अक्षराणि श्रुत्वा ध्वनिसाम्यात् “कुत्र मे माता शकुन्तला” इति तेन बालकेन सहसा पृष्टम्। अतः अयम् आत्मनः एव पुत्रः इति तेन निश्चितम्। तेन च असौ अतीव आनन्दितः जातः। परमवात्सल्येन च सः पुत्रः तेन आलिङ्गितः। एतादृशं मधुरं मीलनं दृष्ट्वा शकुन्तला अपि हर्षनिर्भरा सञ्जाता।</p>
</a-sec><hr><a-source date="2013" page="27">संस्कृतवाग्विलासः १</a-source><a-copyright>कविकुलगुरु-कालिदास-संस्कृत-विश्वविद्यालयः</a-copyright></a-document></main><footer>
<p><a href="/copyright.html">Copyright</a></p>
</footer></body></html>
