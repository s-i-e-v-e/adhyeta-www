<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/028.sxml"><a-title>वाल्मीकिरामायणम् सुन्दरकाण्डम् २८ सर्गः</a-title><a-meta>
<p>Unique Words: 368</p>
</a-meta><hr><a-sec><p id="5.28.1"><a-v>हनुमानपि विक्रान्तः सर्वं शुश्राव तत्त्वतः।</a-v><a-v>सीतायास्त्रिजटायाश्च राक्षसीनां च तर्जनम्॥ १</a-v></p>
<p id="5.28.2"><a-v>अवेक्षमाणस्तां देवीं देवतामिव नन्दने।</a-v><a-v>ततो बहुविधां चिन्तां चिन्तयामास वानरः॥ २</a-v></p>
<p id="5.28.3"><a-v>यां कपीनां सहस्राणि सुबहून्ययुतानि च।</a-v><a-v>दिक्षु सर्वासु मार्गन्ते सेयमासादिता मया॥ ३</a-v></p>
<p id="5.28.4"><a-v>चारेण तु सुयुक्तेन शत्रोः शक्तिमवेक्षिता।</a-v><a-v>गूढेन चरता तावदवेक्षितमिदं मया॥ ४</a-v></p>
<p id="5.28.5"><a-v>राक्षसानां विशेषश्च पुरी चेयमवेक्षिता।</a-v><a-v>राक्षसाधिपतेरस्य प्रभावो रावणस्य च॥ ५</a-v></p>
<p id="5.28.6"><a-v>युक्तं तस्याप्रमेयस्य सर्वसत्त्वदयावतः।</a-v><a-v>समाश्वासयितुं भार्यां पतिदर्शनकाङ्क्षिणीम्॥ ६</a-v></p>
<p id="5.28.7"><a-v>अहमाश्वासयाम्येनां पूर्णचन्द्रनिभाननाम्।</a-v><a-v>अदृष्टदुःखां दुःखस्य न ह्यन्तमधिगच्छतीम्॥ ७</a-v></p>
<p id="5.28.8"><a-v>यदि ह्यहमिमां देवीं शोकोपहतचेतनाम्।</a-v><a-v>अनाश्वास्य गमिष्यामि दोषवद्गमनं भवेत्॥ ८</a-v></p>
<p id="5.28.9"><a-v>गते हि मयि तत्रेयं राजपुत्री यशस्विनी।</a-v><a-v>परित्राणमविन्दन्ती जानकी जीवितं त्यजेत्॥ ९</a-v></p>
<p id="5.28.10"><a-v>मया च स महाबाहुः पूर्णचन्द्रनिभाननः।</a-v><a-v>समाश्वासयितुं न्याय्यः सीतादर्शनलालसः॥ १०</a-v></p>
<p id="5.28.11"><a-v>निशाचरीणां प्रत्यक्षमक्षमं चाभिभाषणम्।</a-v><a-v>कथं नु खलु कर्तव्यमिदं कृच्छ्र गतो ह्यहम्॥ ११</a-v></p>
<p id="5.28.12"><a-v>अनेन रात्रिशेषेण यदि नाश्वास्यते मया।</a-v><a-v>सर्वथा नास्ति संदेहः परित्यक्ष्यति जीवितम्॥ १२</a-v></p>
<p id="5.28.13"><a-v>रामश्च यदि पृच्छेन्मां किं मां सीताब्रवीद्वचः।</a-v><a-v>किमहं तं प्रतिब्रूयामसंभाष्य सुमध्यमाम्॥ १३</a-v></p>
<p id="5.28.14"><a-v>सीतासंदेशरहितं मामितस्त्वरया गतम्।</a-v><a-v>निर्दहेदपि काकुत्स्थः क्रुद्धस्तीव्रेण चक्षुषा॥ १४</a-v></p>
<p id="5.28.15"><a-v>यदि चेद्योजयिष्यामि भर्तारं रामकारणात्।</a-v><a-v>व्यर्थमागमनं तस्य ससैन्यस्य भविष्यति॥ १५</a-v></p>
<p id="5.28.16"><a-v>अन्तरं त्वहमासाद्य राक्षसीनामिह स्थितः।</a-v><a-v>शनैराश्वासयिष्यामि संतापबहुलामिमाम्॥ १६</a-v></p>
<p id="5.28.17"><a-v>अहं ह्यतितनुश्चैव वनरश्च विशेषतः।</a-v><a-v>वाचं चोदाहरिष्यामि मानुषीमिह संस्कृताम्॥ १७</a-v></p>
<p id="5.28.18"><a-v>यदि वाचं प्रदास्यामि द्विजातिरिव संस्कृताम्।</a-v><a-v>रावणं मन्यमाना मां सीता भीता भविष्यति॥ १८</a-v></p>
<p id="5.28.19"><a-v>अवश्यमेव वक्तव्यं मानुषं वाक्यमर्थवत्।</a-v><a-v>मया सान्त्वयितुं शक्या नान्यथेयमनिन्दिता॥ १९</a-v></p>
<p id="5.28.20"><a-v>सेयमालोक्य मे रूपं जानकी भाषितं तथा।</a-v><a-v>रक्षोभिस्त्रासिता पूर्वं भूयस्त्रासं गमिष्यति॥ २०</a-v></p>
<p id="5.28.21"><a-v>ततो जातपरित्रासा शब्दं कुर्यान्मनस्विनी।</a-v><a-v>जानमाना विशालाक्षी रावणं कामरूपिणम्॥ २१</a-v></p>
<p id="5.28.22"><a-v>सीतया च कृते शब्दे सहसा राक्षसीगणः।</a-v><a-v>नानाप्रहरणो घोरः समेयादन्तकोपमः॥ २२</a-v></p>
<p id="5.28.23"><a-v>ततो मां संपरिक्षिप्य सर्वतो विकृताननाः।</a-v><a-v>वधे च ग्रहणे चैव कुर्युर्यत्नं यथाबलम्॥ २३</a-v></p>
<p id="5.28.24"><a-v>तं मां शाखाः प्रशाखाश्च स्कन्धांश्चोत्तमशाखिनाम्।</a-v><a-v>दृष्ट्वा विपरिधावन्तं भवेयुर्भयशङ्किताः॥ २४</a-v></p>
<p id="5.28.25"><a-v>मम रूपं च संप्रेक्ष्य वनं विचरतो महत्।</a-v><a-v>राक्षस्यो भयवित्रस्ता भवेयुर्विकृताननाः॥ २५</a-v></p>
<p id="5.28.26"><a-v>ततः कुर्युः समाह्वानं राक्षस्यो रक्षसामपि।</a-v><a-v>राक्षसेन्द्रनियुक्तानां राक्षसेन्द्रनिवेशने॥ २६</a-v></p>
<p id="5.28.27"><a-v>ते शूलशरनिस्त्रिंश विविधायुधपाणयः।</a-v><a-v>आपतेयुर्विमर्देऽस्मिन्वेगेनोद्विग्नकारिणः॥ २७</a-v></p>
<p id="5.28.28"><a-v>संक्रुद्धस्तैस्तु परितो विधमन्रक्षसां बलम्।</a-v><a-v>शक्नुयं न तु संप्राप्तुं परं पारं महोदधेः॥ २८</a-v></p>
<p id="5.28.29"><a-v>मां वा गृह्णीयुराप्लुत्य बहवः शीघ्रकारिणः।</a-v><a-v>स्यादियं चागृहीतार्था मम च ग्रहणं भवेत्॥ २९</a-v></p>
<p id="5.28.30"><a-v>हिंसाभिरुचयो हिंस्युरिमां वा जनकात्मजाम्।</a-v><a-v>विपन्नं स्यात्ततः कार्यं रामसुग्रीवयोरिदम्॥ ३०</a-v></p>
<p id="5.28.31"><a-v>उद्देशे नष्टमार्गेऽस्मिन्राक्षसैः परिवारिते।</a-v><a-v>सागरेण परिक्षिप्ते गुप्ते वसति जानकी॥ ३१</a-v></p>
<p id="5.28.32"><a-v>विशस्ते वा गृहीते वा रक्षोभिर्मयि संयुगे।</a-v><a-v>नान्यं पश्यामि रामस्य सहायं कार्यसाधने॥ ३२</a-v></p>
<p id="5.28.33"><a-v>विमृशंश्च न पश्यामि यो हते मयि वानरः।</a-v><a-v>शतयोजनविस्तीर्णं लङ्घयेत महोदधिम्॥ ३३</a-v></p>
<p id="5.28.34"><a-v>कामं हन्तुं समर्थोऽस्मि सहस्राण्यपि रक्षसाम्।</a-v><a-v>न तु शक्ष्यामि संप्राप्तुं परं पारं महोदधेः॥ ३४</a-v></p>
<p id="5.28.35"><a-v>असत्यानि च युद्धानि संशयो मे न रोचते।</a-v><a-v>कश्च निःसंशयं कार्यं कुर्यात्प्राज्ञः ससंशयम्॥ ३५</a-v></p>
<p id="5.28.36"><a-v>एष दोषो महान्हि स्यान्मम सीताभिभाषणे।</a-v><a-v>प्राणत्यागश्च वैदेह्या भवेदनभिभाषणे॥ ३६</a-v></p>
<p id="5.28.37"><a-v>भूताश्चार्था विनश्यन्ति देशकालविरोधिताः।</a-v><a-v>विक्लवं दूतमासाद्य तमः सूर्योदये यथा॥ ३७</a-v></p>
<p id="5.28.38"><a-v>अर्थानर्थान्तरे बुद्धिर्निश्चितापि न शोभते।</a-v><a-v>घातयन्ति हि कार्याणि दूताः पण्डितमानिनः॥ ३८</a-v></p>
<p id="5.28.39"><a-v>न विनश्येत्कथं कार्यं वैक्लव्यं न कथं भवेत्।</a-v><a-v>लङ्घनं च समुद्रस्य कथं नु न वृथा भवेत्॥ ३९</a-v></p>
<p id="5.28.40"><a-v>कथं नु खलु वाक्यं मे शृणुयान्नोद्विजेत च।</a-v><a-v>इति संचिन्त्य हनुमांश्चकार मतिमान्मतिम्॥ ४०</a-v></p>
<p id="5.28.41"><a-v>राममक्लिष्टकर्माणं स्वबन्धुमनुकीर्तयन्।</a-v><a-v>नैनामुद्वेजयिष्यामि तद्बन्धुगतमानसाम्॥ ४१</a-v></p>
<p id="5.28.42"><a-v>इक्ष्वाकूणां वरिष्ठस्य रामस्य विदितात्मनः।</a-v><a-v>शुभानि धर्मयुक्तानि वचनानि समर्पयन्॥ ४२</a-v></p>
<p id="5.28.43"><a-v>श्रावयिष्यामि सर्वाणि मधुरां प्रब्रुवन्गिरम्।</a-v><a-v>श्रद्धास्यति यथा हीयं तथा सर्वं समादधे॥ ४३</a-v></p>
<p id="5.28.44"><a-v>इति स बहुविधं महानुभावो जगतिपतेः प्रमदामवेक्षमाणः।</a-v><a-v>मधुरमवितथं जगाद वाक्यं द्रुमविटपान्तरमास्थितो हनूमान्॥ ४४</a-v></p>
<p><a-v>इति श्रीरामायणे सुन्दरकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
