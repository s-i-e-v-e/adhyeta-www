<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/025.sxml"><a-title>वाल्मीकिरामायणम् सुन्दरकाण्डम् २५ सर्गः</a-title><a-meta>
<p>Unique Words: 337</p>
</a-meta><hr><a-sec><p id="5.25.1"><a-v>इत्युक्ताः सीतया घोरं राक्षस्यः क्रोधमूर्छिताः।</a-v><a-v>काश्चिज्जग्मुस्तदाख्यातुं रावणस्य तरस्विनः॥ १</a-v></p>
<p id="5.25.2"><a-v>ततः सीतामुपागम्य राक्षस्यो घोरदर्शनाः।</a-v><a-v>पुनः परुषमेकार्थमनर्थार्थमथाब्रुवन्॥ २</a-v></p>
<p id="5.25.3"><a-v>हन्तेदानीं तवानार्ये सीते पापविनिश्चये।</a-v><a-v>राक्षस्यो भक्षयिष्यन्ति मांसमेतद्यथासुखम्॥ ३</a-v></p>
<p id="5.25.4"><a-v>सीतां ताभिरनार्याभिर्दृष्ट्वा संतर्जितां तदा।</a-v><a-v>राक्षसी त्रिजटावृद्धा शयाना वाक्यमब्रवीत्॥ ४</a-v></p>
<p id="5.25.5"><a-v>आत्मानं खादतानार्या न सीतां भक्षयिष्यथ।</a-v><a-v>जनकस्य सुतामिष्टां स्नुषां दशरथस्य च॥ ५</a-v></p>
<p id="5.25.6"><a-v>स्वप्नो ह्यद्य मया दृष्टो दारुणो रोमहर्षणः।</a-v><a-v>राक्षसानामभावाय भर्तुरस्या भवाय च॥ ६</a-v></p>
<p id="5.25.7"><a-v>एवमुक्तास्त्रिजटया राक्षस्यः क्रोधमूर्छिताः।</a-v><a-v>सर्वा एवाब्रुवन्भीतास्त्रिजटां तामिदं वचः॥ ७</a-v></p>
<p id="5.25.8"><a-v>कथयस्व त्वया दृष्टः स्वप्नेऽयं कीदृशो निशि॥ ८</a-v></p>
<p id="5.25.9"><a-v>तासां श्रुत्वा तु वचनं राक्षसीनां मुखोद्गतम्।</a-v><a-v>उवाच वचनं काले त्रिजटास्वप्नसंश्रितम्॥ ९</a-v></p>
<p id="5.25.10"><a-v>गजदन्तमयीं दिव्यां शिबिकामन्तरिक्षगाम्।</a-v><a-v>युक्तां वाजिसहस्रेण स्वयमास्थाय राघवः॥ १०</a-v></p>
<p id="5.25.11"><a-v>स्वप्ने चाद्य मया दृष्टा सीता शुक्लाम्बरावृता।</a-v><a-v>सागरेण परिक्षिप्तं श्वेतपर्वतमास्थिता।</a-v><a-v>रामेण संगता सीता भास्करेण प्रभा यथा॥ ११</a-v></p>
<p id="5.25.12"><a-v>राघवश्च मया दृष्टश्चतुर्दन्तं महागजम्।</a-v><a-v>आरूढः शैलसंकाशं चचार सहलक्ष्मणः॥ १२</a-v></p>
<p id="5.25.13"><a-v>ततस्तौ नरशार्दूलौ दीप्यमानौ स्वतेजसा।</a-v><a-v>शुक्लमाल्याम्बरधरौ जानकीं पर्युपस्थितौ॥ १३</a-v></p>
<p id="5.25.14"><a-v>ततस्तस्य नगस्याग्रे आकाशस्थस्य दन्तिनः।</a-v><a-v>भर्त्रा परिगृहीतस्य जानकी स्कन्धमाश्रिता॥ १४</a-v></p>
<p id="5.25.15"><a-v>भर्तुरङ्कात्समुत्पत्य ततः कमललोचना।</a-v><a-v>चन्द्रसूर्यौ मया दृष्टा पाणिभ्यां परिमार्जती॥ १५</a-v></p>
<p id="5.25.16"><a-v>ततस्ताभ्यां कुमाराभ्यामास्थितः स गजोत्तमः।</a-v><a-v>सीतया च विशालाक्ष्या लङ्काया उपरि स्थितः॥ १६</a-v></p>
<p id="5.25.17"><a-v>पाण्डुरर्षभयुक्तेन रथेनाष्टयुजा स्वयम्।</a-v><a-v>शुक्लमाल्याम्बरधरो लक्ष्मणेन समागतः।</a-v><a-v>लक्ष्मणेन सह भ्रात्रा सीतया सह भार्यया॥ १७</a-v></p>
<p id="5.25.18"><a-v>विमानात्पुष्पकादद्य रावणः पतितो भुवि।</a-v><a-v>कृष्यपाणः स्त्रिया दृष्टो मुण्डः कृष्णाम्बरः पुनः॥ १८</a-v></p>
<p id="5.25.19"><a-v>रथेन खरयुक्तेन रक्तमाल्यानुलेपनः।</a-v><a-v>प्रयातो दक्षिणामाशां प्रविष्टः कर्दमं ह्रदम्॥ १९</a-v></p>
<p id="5.25.20"><a-v>कण्ठे बद्ध्वा दशग्रीवं प्रमदा रक्तवासिनी।</a-v><a-v>काली कर्दमलिप्ताङ्गी दिशं याम्यां प्रकर्षति॥ २०</a-v></p>
<p id="5.25.21"><a-v>वराहेण दशग्रीवः शिंशुमारेण चेन्द्रजित्।</a-v><a-v>उष्ट्रेण कुम्भकर्णश्च प्रयातो दक्षिणां दिशम्॥ २१</a-v></p>
<p id="5.25.22"><a-v>समाजश्च महान्वृत्तो गीतवादित्रनिःस्वनः।</a-v><a-v>पिबतां रक्तमाल्यानां रक्षसां रक्तवाससाम्॥ २२</a-v></p>
<p id="5.25.23"><a-v>लङ्का चेयं पुरी रम्या सवाजिरथसंकुला।</a-v><a-v>सागरे पतिता दृष्टा भग्नगोपुरतोरणा॥ २३</a-v></p>
<p id="5.25.24"><a-v>पीत्व तैलं प्रनृत्ताश्च प्रहसन्त्यो महास्वनाः।</a-v><a-v>लङ्कायां भस्मरूक्षायां सर्वा राक्षसयोषितः॥ २४</a-v></p>
<p id="5.25.25"><a-v>कुम्भकर्णादयश्चेमे सर्वे राक्षसपुंगवाः।</a-v><a-v>रक्तं निवसनं गृह्य प्रविष्टा गोमयह्रदे॥ २५</a-v></p>
<p id="5.25.26"><a-v>अपगच्छत नश्यध्वं सीतामाप्नोति राघवः।</a-v><a-v>घातयेत्परमामर्षी सर्वैः सार्धं हि राक्षसैः॥ २६</a-v></p>
<p id="5.25.27"><a-v>प्रियां बहुमतां भार्यां वनवासमनुव्रताम्।</a-v><a-v>भर्त्सितां तर्जितां वापि नानुमंस्यति राघवः॥ २७</a-v></p>
<p id="5.25.28"><a-v>तदलं क्रूरवाक्यैर्वः सान्त्वमेवाभिधीयताम्।</a-v><a-v>अभियाचाम वैदेहीमेतद्धि मम रोचते॥ २८</a-v></p>
<p id="5.25.29"><a-v>यस्या ह्येवं विधः स्वप्नो दुःखितायाः प्रदृश्यते।</a-v><a-v>सा दुःखैर्बहुभिर्मुक्ता प्रियं प्राप्नोत्यनुत्तमम्॥ २९</a-v></p>
<p id="5.25.30"><a-v>भर्त्सितामपि याचध्वं राक्षस्यः किं विवक्षया।</a-v><a-v>राघवाद्धि भयं घोरं राक्षसानामुपस्थितम्॥ ३०</a-v></p>
<p id="5.25.31"><a-v>प्रणिपात प्रसन्ना हि मैथिली जनकात्मजा।</a-v><a-v>अलमेषा परित्रातुं राक्षस्यो महतो भयात्॥ ३१</a-v></p>
<p id="5.25.32"><a-v>अपि चास्या विशालाक्ष्या न किंचिदुपलक्षये।</a-v><a-v>विरुद्धमपि चाङ्गेषु सुसूक्ष्ममपि लक्ष्मणम्॥ ३२</a-v></p>
<p id="5.25.33"><a-v>छाया वैगुण्य मात्रं तु शङ्के दुःखमुपस्थितम्।</a-v><a-v>अदुःखार्हामिमां देवीं वैहायसमुपस्थिताम्॥ ३३</a-v></p>
<p id="5.25.34"><a-v>अर्थसिद्धिं तु वैदेह्याः पश्याम्यहमुपस्थिताम्।</a-v><a-v>राक्षसेन्द्रविनाशं च विजयं राघवस्य च॥ ३४</a-v></p>
<p id="5.25.35"><a-v>निमित्तभूतमेतत्तु श्रोतुमस्या महत्प्रियम्।</a-v><a-v>दृश्यते च स्फुरच्चक्षुः पद्मपत्रमिवायतम्॥ ३५</a-v></p>
<p id="5.25.36"><a-v>ईषच्च हृषितो वास्या दक्षिणाया ह्यदक्षिणः।</a-v><a-v>अकस्मादेव वैदेह्या बाहुरेकः प्रकम्पते॥ ३६</a-v></p>
<p id="5.25.37"><a-v>करेणुहस्तप्रतिमः सव्यश्चोरुरनुत्तमः।</a-v><a-v>वेपन्सूचयतीवास्या राघवं पुरतः स्थितम्॥ ३७</a-v></p>
<p id="5.25.38"><a-v>पक्षी च शाखा निलयं प्रविष्टः पुनः पुनश्चोत्तमसान्त्ववादी।</a-v><a-v>सुखागतां वाचमुदीरयाणः पुनः पुनश्चोदयतीव हृष्टः॥ ३८</a-v></p>
<p><a-v>इति श्रीरामायणे सुन्दरकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
