<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/064.sxml"><a-title>वाल्मीकिरामायणम् सुन्दरकाण्डम् ६४ सर्गः</a-title><a-meta>
<p>Unique Words: 158</p>
</a-meta><hr><a-sec><p id="5.64.1"><a-v>एवमुक्तो हनुमता रामो दशरथात्मजः।</a-v><a-v>तं मणिं हृदये कृत्वा प्ररुरोद सलक्ष्मणः॥ १</a-v></p>
<p id="5.64.2"><a-v>तं तु दृष्ट्वा मणिश्रेष्ठं राघवः शोककर्शितः।</a-v><a-v>नेत्राभ्यामश्रुपूर्णाभ्यां सुग्रीवमिदमब्रवीत्॥ २</a-v></p>
<p id="5.64.3"><a-v>यथैव धेनुः स्रवति स्नेहाद्वत्सस्य वत्सला।</a-v><a-v>तथा ममापि हृदयं मणिरत्नस्य दर्शनात्॥ ३</a-v></p>
<p id="5.64.4"><a-v>मणिरत्नमिदं दत्तं वैदेह्याः श्वशुरेण मे।</a-v><a-v>वधूकाले यथा बद्धमधिकं मूर्ध्नि शोभते॥ ४</a-v></p>
<p id="5.64.5"><a-v>अयं हि जलसंभूतो मणिः प्रवरपूजितः।</a-v><a-v>यज्ञे परमतुष्टेन दत्तः शक्रेण धीमता॥ ५</a-v></p>
<p id="5.64.6"><a-v>इमं दृष्ट्वा मणिश्रेष्ठं तथा तातस्य दर्शनम्।</a-v><a-v>अद्यास्म्यवगतः सौम्य वैदेहस्य तथा विभोः॥ ६</a-v></p>
<p id="5.64.7"><a-v>अयं हि शोभते तस्याः प्रियाया मूर्ध्नि मे मणिः।</a-v><a-v>अद्यास्य दर्शनेनाहं प्राप्तां तामिव चिन्तये॥ ७</a-v></p>
<p id="5.64.8"><a-v>किमाह सीता वैदेही ब्रूहि सौम्य पुनः पुनः।</a-v><a-v>परासुमिव तोयेन सिञ्चन्ती वाक्यवारिणा॥ ८</a-v></p>
<p id="5.64.9"><a-v>इतस्तु किं दुःखतरं यदिमं वारिसंभवम्।</a-v><a-v>मणिं पश्यामि सौमित्रे वैदेहीमागतं विना॥ ९</a-v></p>
<p id="5.64.10"><a-v>चिरं जीवति वैदेही यदि मासं धरिष्यति।</a-v><a-v>क्षणं सौम्य न जीवेयं विना तामसितेक्षणाम्॥ १०</a-v></p>
<p id="5.64.11"><a-v>नय मामपि तं देशं यत्र दृष्टा मम प्रिया।</a-v><a-v>न तिष्ठेयं क्षणमपि प्रवृत्तिमुपलभ्य च॥ ११</a-v></p>
<p id="5.64.12"><a-v>कथं सा मम सुश्रोणि भीरु भीरुः सती तदा।</a-v><a-v>भयावहानां घोराणां मध्ये तिष्ठति रक्षसाम्॥ १२</a-v></p>
<p id="5.64.13"><a-v>शारदस्तिमिरोन्मुखो नूनं चन्द्र इवाम्बुदैः।</a-v><a-v>आवृतं वदनं तस्या न विराजति राक्षसैः॥ १३</a-v></p>
<p id="5.64.14"><a-v>किमाह सीता हनुमंस्तत्त्वतः कथयस्व मे।</a-v><a-v>एतेन खलु जीविष्ये भेषजेनातुरो यथा॥ १४</a-v></p>
<p id="5.64.15"><a-v>मधुरा मधुरालापा किमाह मम भामिनी।</a-v><a-v>मद्विहीना वरारोहा हनुमन्कथयस्व मे।</a-v><a-v>दुःखाद्दुःखतरं प्राप्य कथं जीवति जानकी॥ १५</a-v></p>
<p><a-v>इति श्रीरामायणे सुन्दरकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
