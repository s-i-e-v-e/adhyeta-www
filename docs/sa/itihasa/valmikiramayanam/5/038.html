<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/038.sxml"><a-title>वाल्मीकिरामायणम् सुन्दरकाण्डम् ३८ सर्गः</a-title><a-meta>
<p>Unique Words: 232</p>
</a-meta><hr><a-sec><p id="5.38.1"><a-v>श्रुत्वा तु वचनं तस्य वायुसूनोर्महात्मनः।</a-v><a-v>उवाचात्महितं वाक्यं सीता सुरसुतोपमा॥ १</a-v></p>
<p id="5.38.2"><a-v>त्वां दृष्ट्वा प्रियवक्तारं संप्रहृष्यामि वानर।</a-v><a-v>अर्धसंजातसस्येव वृष्टिं प्राप्य वसुंधरा॥ २</a-v></p>
<p id="5.38.3"><a-v>यथा तं पुरुषव्याघ्रं गात्रैः शोकाभिकर्शितैः।</a-v><a-v>संस्पृशेयं सकामाहं तथा कुरु दयां मयि॥ ३</a-v></p>
<p id="5.38.4"><a-v>अभिज्ञानं च रामस्य दत्तं हरिगणोत्तम।</a-v><a-v>क्षिप्तामीषिकां काकस्य कोपादेकाक्षिशातनीम्॥ ४</a-v></p>
<p id="5.38.5"><a-v>मनःशिलायास्तिकलो गण्डपार्श्वे निवेशितः।</a-v><a-v>त्वया प्रनष्टे तिलके तं किल स्मर्तुमर्हसि॥ ५</a-v></p>
<p id="5.38.6"><a-v>स वीर्यवान्कथं सीतां हृतां समनुमन्यसे।</a-v><a-v>वसन्तीं रक्षसां मध्ये महेन्द्रवरुणोपम॥ ६</a-v></p>
<p id="5.38.7"><a-v>एष चूडामणिर्दिव्यो मया सुपरिरक्षितः।</a-v><a-v>एतं दृष्ट्वा प्रहृष्यामि व्यसने त्वामिवानघ॥ ७</a-v></p>
<p id="5.38.8"><a-v>एष निर्यातितः श्रीमान्मया ते वारिसंभवः।</a-v><a-v>अतः परं न शक्ष्यामि जीवितुं शोकलालसा॥ ८</a-v></p>
<p id="5.38.9"><a-v>असह्यानि च दुःखानि वाचश्च हृदयच्छिदः।</a-v><a-v>राक्षसीनां सुघोराणां त्वत्कृते मर्षयाम्यहम्॥ ९</a-v></p>
<p id="5.38.10"><a-v>धारयिष्यामि मासं तु जीवितं शत्रुसूदन।</a-v><a-v>मासादूर्ध्वं न जीविष्ये त्वया हीना नृपात्मज॥ १०</a-v></p>
<p id="5.38.11"><a-v>घोरो राक्षसराजोऽयं दृष्टिश्च न सुखा मयि।</a-v><a-v>त्वां च श्रुत्वा विपद्यन्तं न जीवेयमहं क्षणम्॥ ११</a-v></p>
<p id="5.38.12"><a-v>वैदेह्या वचनं श्रुत्वा करुणं साश्रुभाषितम्।</a-v><a-v>अथाब्रवीन्महातेजा हनुमान्मारुतात्मजः॥ १२</a-v></p>
<p id="5.38.13"><a-v>त्वच्छोकविमुखो रामो देवि सत्येन ते शपे।</a-v><a-v>रामे शोकाभिभूते तु लक्ष्मणः परितप्यते॥ १३</a-v></p>
<p id="5.38.14"><a-v>दृष्टा कथंचिद्भवती न कालः परिशोचितुम्।</a-v><a-v>इमं मुहूर्तं दुःखानामन्तं द्रक्ष्यसि भामिनि॥ १४</a-v></p>
<p id="5.38.15"><a-v>तावुभौ पुरुषव्याघ्रौ राजपुत्रावनिन्दितौ।</a-v><a-v>त्वद्दर्शनकृतोत्साहौ लङ्कां भस्मीकरिष्यतः॥ १५</a-v></p>
<p id="5.38.16"><a-v>हत्वा तु समरे क्रूरं रावणं सह बान्धवम्।</a-v><a-v>राघवौ त्वां विशालाक्षि स्वां पुरीं प्रापयिष्यतः॥ १६</a-v></p>
<p id="5.38.17"><a-v>यत्तु रामो विजानीयादभिज्ञानमनिन्दिते।</a-v><a-v>प्रीतिसंजननं तस्य भूयस्त्वं दातुमर्हसि॥ १७</a-v></p>
<p id="5.38.18"><a-v>साब्रवीद्दत्तमेवेह मयाभिज्ञानमुत्तमम्।</a-v><a-v>एतदेव हि रामस्य दृष्ट्वा मत्केशभूषणम्।</a-v><a-v>श्रद्धेयं हनुमन्वाक्यं तव वीर भविष्यति॥ १८</a-v></p>
<p id="5.38.19"><a-v>स तं मणिवरं गृह्य श्रीमान्प्लवगसत्तमः।</a-v><a-v>प्रणम्य शिरसा देवीं गमनायोपचक्रमे॥ १९</a-v></p>
<p id="5.38.20"><a-v>तमुत्पातकृतोत्साहमवेक्ष्य हरिपुंगवम्।</a-v><a-v>वर्धमानं महावेगमुवाच जनकात्मजा।</a-v><a-v>अश्रुपूर्णमुखी दीना बाष्पगद्गदया गिरा॥ २०</a-v></p>
<p id="5.38.21"><a-v>हनूमन्सिंहसंकाशौ भ्रातरौ रामलक्ष्मणौ।</a-v><a-v>सुग्रीवं च सहामात्यं सर्वान्ब्रूया अनामयम्॥ २१</a-v></p>
<p id="5.38.22"><a-v>यथा च स महाबाहुर्मां तारयति राघवः।</a-v><a-v>अस्माद्दुःखाम्बुसंरोधात्तत्समाधातुमर्हसि॥ २२</a-v></p>
<p id="5.38.23"><a-v>इमं च तीव्रं मम शोकवेगं रक्षोभिरेभिः परिभर्त्सनं च।</a-v><a-v>ब्रूयास्तु रामस्य गतः समीपं शिवश्च तेऽध्वास्तु हरिप्रवीर॥ २३</a-v></p>
<p id="5.38.24"><a-v>स राजपुत्र्या प्रतिवेदितार्थः कपिः कृतार्थः परिहृष्टचेताः।</a-v><a-v>तदल्पशेषं प्रसमीक्ष्य कार्यं दिशं ह्युदीचीं मनसा जगाम॥ २४</a-v></p>
<p><a-v>इति श्रीरामायणे सुन्दरकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
