<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/059.sxml"><a-title>वाल्मीकिरामायणम् सुन्दरकाण्डम् ५९ सर्गः</a-title><a-meta>
<p>Unique Words: 208</p>
</a-meta><hr><a-sec><p id="5.59.1"><a-v>ततो जाम्बवतो वाक्यमगृह्णन्त वनौकसः।</a-v><a-v>अङ्गदप्रमुखा वीरा हनूमांश्च महाकपिः॥ १</a-v></p>
<p id="5.59.2"><a-v>प्रीतिमन्तस्ततः सर्वे वायुपुत्रपुरःसराः।</a-v><a-v>महेन्द्राग्रं परित्यज्य पुप्लुवुः प्लवगर्षभाः॥ २</a-v></p>
<p id="5.59.3"><a-v>मेरुमन्दरसंकाशा मत्ता इव महागजाः।</a-v><a-v>छादयन्त इवाकाशं महाकाया महाबलाः॥ ३</a-v></p>
<p id="5.59.4"><a-v>सभाज्यमानं भूतैस्तमात्मवन्तं महाबलम्।</a-v><a-v>हनूमन्तं महावेगं वहन्त इव दृष्टिभिः॥ ४</a-v></p>
<p id="5.59.5"><a-v>राघवे चार्थनिर्वृत्तिं भर्तुश्च परमं यशः।</a-v><a-v>समाधाय समृद्धार्थाः कर्मसिद्धिभिरुन्नताः॥ ५</a-v></p>
<p id="5.59.6"><a-v>प्रियाख्यानोन्मुखाः सर्वे सर्वे युद्धाभिनन्दिनः।</a-v><a-v>सर्वे रामप्रतीकारे निश्चितार्था मनस्विनः॥ ६</a-v></p>
<p id="5.59.7"><a-v>प्लवमानाः खमाप्लुत्य ततस्ते काननौक्षकः।</a-v><a-v>नन्दनोपममासेदुर्वनं द्रुमलतायुतम्॥ ७</a-v></p>
<p id="5.59.8"><a-v>यत्तन्मधुवनं नाम सुग्रीवस्याभिरक्षितम्।</a-v><a-v>अधृष्यं सर्वभूतानां सर्वभूतमनोहरम्॥ ८</a-v></p>
<p id="5.59.9"><a-v>यद्रक्षति महावीर्यः सदा दधिमुखः कपिः।</a-v><a-v>मातुलः कपिमुख्यस्य सुग्रीवस्य महात्मनः॥ ९</a-v></p>
<p id="5.59.10"><a-v>ते तद्वनमुपागम्य बभूवुः परमोत्कटाः।</a-v><a-v>वानरा वानरेन्द्रस्य मनःकान्ततमं महत्॥ १०</a-v></p>
<p id="5.59.11"><a-v>ततस्ते वानरा हृष्टा दृष्ट्वा मधुवनं महत्।</a-v><a-v>कुमारमभ्ययाचन्त मधूनि मधुपिङ्गलाः॥ ११</a-v></p>
<p id="5.59.12"><a-v>ततः कुमारस्तान्वृद्धाञ्जाम्बवत्प्रमुखान्कपीन्।</a-v><a-v>अनुमान्य ददौ तेषां निसर्गं मधुभक्षणे॥ १२</a-v></p>
<p id="5.59.13"><a-v>ततश्चानुमताः सर्वे संप्रहृष्टा वनौकसः।</a-v><a-v>मुदिताश्च ततस्ते च प्रनृत्यन्ति ततस्ततः॥ १३</a-v></p>
<p id="5.59.14"><a-v>गायन्ति केचित्प्रणमन्ति केचि</a-v><a-v>न्नृत्यन्ति केचित्प्रहसन्ति केचित्।</a-v><a-v>पतन्ति केचिद्विचरन्ति केचि</a-v><a-v>त्प्लवन्ति केचित्प्रलपन्ति केचित्॥ १४</a-v></p>
<p id="5.59.15"><a-v>परस्परं केचिदुपाश्रयन्ते</a-v><a-v>परस्परं केचिदतिब्रुवन्ते।</a-v><a-v>द्रुमाद्द्रुमं केचिदभिप्लवन्ते</a-v><a-v>क्षितौ नगाग्रान्निपतन्ति केचित्॥ १५</a-v></p>
<p id="5.59.16"><a-v>महीतलात्केचिदुदीर्णवेगा</a-v><a-v>महाद्रुमाग्राण्यभिसंपतन्ते।</a-v><a-v>गायन्तमन्यः प्रहसन्नुपैति</a-v><a-v>हसन्तमन्यः प्रहसन्नुपैति॥ १६</a-v></p>
<p id="5.59.17"><a-v>रुदन्तमन्यः प्ररुदन्नुपैति</a-v><a-v>नुदन्तमन्यः प्रणुदन्नुपैति।</a-v><a-v>समाकुलं तत्कपिसैन्यमासी</a-v><a-v>न्मधुप्रपानोत्कट सत्त्वचेष्टम्।</a-v><a-v>न चात्र कश्चिन्न बभूव मत्तो</a-v><a-v>न चात्र कश्चिन्न बभूव तृप्तो॥ १७</a-v></p>
<p id="5.59.18"><a-v>ततो वनं तत्परिभक्ष्यमाणं</a-v><a-v>द्रुमांश्च विध्वंसितपत्रपुष्पान्।</a-v><a-v>समीक्ष्य कोपाद्दधिवक्त्रनामा</a-v><a-v>निवारयामास कपिः कपींस्तान्॥ १८</a-v></p>
<p id="5.59.19"><a-v>स तैः प्रवृद्धैः परिभर्त्स्यमानो</a-v><a-v>वनस्य गोप्ता हरिवीरवृद्धः।</a-v><a-v>चकार भूयो मतिमुग्रतेजा</a-v><a-v>वनस्य रक्षां प्रति वानरेभ्यः॥ १९</a-v></p>
<p id="5.59.20"><a-v>उवाच कांश्चित्परुषाणि धृष्ट</a-v><a-v>मसक्तमन्यांश्च तलैर्जघान।</a-v><a-v>समेत्य कैश्चित्कलहं चकार</a-v><a-v>तथैव साम्नोपजगाम कांश्चित्॥ २०</a-v></p>
<p id="5.59.21"><a-v>स तैर्मदाच्चाप्रतिवार्य वेगै</a-v><a-v>र्बलाच्च तेनाप्रतिवार्यमाणैः।</a-v><a-v>प्रधर्षितस्त्यक्तभयैः समेत्य</a-v><a-v>प्रकृष्यते चाप्यनवेक्ष्य दोषम्॥ २१</a-v></p>
<p id="5.59.22"><a-v>नखैस्तुदन्तो दशनैर्दशन्त</a-v><a-v>स्तलैश्च पादैश्च समाप्नुवन्तः।</a-v><a-v>मदात्कपिं तं कपयः समग्रा</a-v><a-v>महावनं निर्विषयं च चक्रुः॥ २२</a-v></p>
<p><a-v>इति श्रीरामायणे सुन्दरकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
