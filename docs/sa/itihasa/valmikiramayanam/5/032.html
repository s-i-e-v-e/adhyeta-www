<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/032.sxml"><a-title>वाल्मीकिरामायणम् सुन्दरकाण्डम् ३२ सर्गः</a-title><a-meta>
<p>Unique Words: 337</p>
</a-meta><hr><a-sec><p id="5.32.1"><a-v>तस्यास्तद्वचनं श्रुत्वा हनूमान्हरियूथपः।</a-v><a-v>दुःखाद्दुःखाभिभूतायाः सान्तमुत्तरमब्रवीत्॥ १</a-v></p>
<p id="5.32.2"><a-v>अहं रामस्य संदेशाद्देवि दूतस्तवागतः।</a-v><a-v>वैदेहि कुशली रामस्त्वां च कौशलमब्रवीत्॥ २</a-v></p>
<p id="5.32.3"><a-v>यो ब्राह्ममस्त्रं वेदांश्च वेद वेदविदां वरः।</a-v><a-v>स त्वां दाशरथी रामो देवि कौशलमब्रवीत्॥ ३</a-v></p>
<p id="5.32.4"><a-v>लक्ष्मणश्च महातेजा भर्तुस्तेऽनुचरः प्रियः।</a-v><a-v>कृतवाञ्शोकसंतप्तः शिरसा तेऽभिवादनम्॥ ४</a-v></p>
<p id="5.32.5"><a-v>सा तयोः कुशलं देवी निशम्य नरसिंहयोः।</a-v><a-v>प्रीतिसंहृष्टसर्वाङ्गी हनूमान्तमथाब्रवीत्॥ ५</a-v></p>
<p id="5.32.6"><a-v>कल्याणी बत गथेयं लौकिकी प्रतिभाति मे।</a-v><a-v>एहि जीवन्तमानदो नरं वर्षशतादपि॥ ६</a-v></p>
<p id="5.32.7"><a-v>तयोः समागमे तस्मिन्प्रीतिरुत्पादिताद्भुता।</a-v><a-v>परस्परेण चालापं विश्वस्तौ तौ प्रचक्रतुः॥ ७</a-v></p>
<p id="5.32.8"><a-v>तस्यास्तद्वचनं श्रुत्वा हनूमान्हरियूथपः।</a-v><a-v>सीतायाः शोकदीनायाः समीपमुपचक्रमे॥ ८</a-v></p>
<p id="5.32.9"><a-v>यथा यथा समीपं स हनूमानुपसर्पति।</a-v><a-v>तथा तथा रावणं सा तं सीता परिशङ्कते॥ ९</a-v></p>
<p id="5.32.10"><a-v>अहो धिग्धिक्कृतमिदं कथितं हि यदस्य मे।</a-v><a-v>रूपान्तरमुपागम्य स एवायं हि रावणः॥ १०</a-v></p>
<p id="5.32.11"><a-v>तामशोकस्य शाखां सा विमुक्त्वा शोककर्शिता।</a-v><a-v>तस्यामेवानवद्याङ्गी धरण्यां समुपाविशत्॥ ११</a-v></p>
<p id="5.32.12"><a-v>अवन्दत महाबाहुस्ततस्तां जनकात्मजाम्।</a-v><a-v>सा चैनं भयवित्रस्ता भूयो नैवाभ्युदैक्षत॥ १२</a-v></p>
<p id="5.32.13"><a-v>तं दृष्ट्वा वन्दमानं तु सीता शशिनिभानना।</a-v><a-v>अब्रवीद्दीर्घमुच्छ्वस्य वानरं मधुरस्वरा॥ १३</a-v></p>
<p id="5.32.14"><a-v>मायां प्रविष्टो मायावी यदि त्वं रावणः स्वयम्।</a-v><a-v>उत्पादयसि मे भूयः संतापं तन्न शोभनम्॥ १४</a-v></p>
<p id="5.32.15"><a-v>स्वं परित्यज्य रूपं यः परिव्राजकरूपधृत्।</a-v><a-v>जनस्थाने मया दृष्टस्त्वं स एवासि रावणः॥ १५</a-v></p>
<p id="5.32.16"><a-v>उपवासकृशां दीनां कामरूप निशाचर।</a-v><a-v>संतापयसि मां भूयः संतापं तन्न शोभनम्॥ १६</a-v></p>
<p id="5.32.17"><a-v>यदि रामस्य दूतस्त्वमागतो भद्रमस्तु ते।</a-v><a-v>पृच्छामि त्वां हरिश्रेष्ठ प्रिया राम कथा हि मे॥ १७</a-v></p>
<p id="5.32.18"><a-v>गुणान्रामस्य कथय प्रियस्य मम वानर।</a-v><a-v>चित्तं हरसि मे सौम्य नदीकूलं यथा रयः॥ १८</a-v></p>
<p id="5.32.19"><a-v>अहो स्वप्नस्य सुखता याहमेवं चिराहृता।</a-v><a-v>प्रेषितं नाम पश्यामि राघवेण वनौकसं॥ १९</a-v></p>
<p id="5.32.20"><a-v>स्वप्नेऽपि यद्यहं वीरं राघवं सहलक्ष्मणम्।</a-v><a-v>पश्येयं नावसीदेयं स्वप्नोऽपि मम मत्सरी॥ २०</a-v></p>
<p id="5.32.21"><a-v>नाहं स्वप्नमिमं मन्ये स्वप्ने दृष्ट्वा हि वानरम्।</a-v><a-v>न शक्योऽभ्युदयः प्राप्तुं प्राप्तश्चाभ्युदयो मम॥ २१</a-v></p>
<p id="5.32.22"><a-v>किं नु स्याच्चित्तमोहोऽयं भवेद्वातगतिस्त्वियम्।</a-v><a-v>उन्मादजो विकारो वा स्यादियं मृगतृष्णिका॥ २२</a-v></p>
<p id="5.32.23"><a-v>अथ वा नायमुन्मादो मोहोऽप्युन्मादलक्ष्मणः।</a-v><a-v>संबुध्ये चाहमात्मानमिमं चापि वनौकसं॥ २३</a-v></p>
<p id="5.32.24"><a-v>इत्येवं बहुधा सीता संप्रधार्य बलाबलम्।</a-v><a-v>रक्षसां कामरूपत्वान्मेने तं राक्षसाधिपम्॥ २४</a-v></p>
<p id="5.32.25"><a-v>एतां बुद्धिं तदा कृत्वा सीता सा तनुमध्यमा।</a-v><a-v>न प्रतिव्याजहाराथ वानरं जनकात्मजा॥ २५</a-v></p>
<p id="5.32.26"><a-v>सीतायाश्चिन्तितं बुद्ध्वा हनूमान्मारुतात्मजः।</a-v><a-v>श्रोत्रानुकूलैर्वचनैस्तदा तां संप्रहर्षयत्॥ २६</a-v></p>
<p id="5.32.27"><a-v>आदित्य इव तेजस्वी लोककान्तः शशी यथा।</a-v><a-v>राजा सर्वस्य लोकस्य देवो वैश्रवणो यथा॥ २७</a-v></p>
<p id="5.32.28"><a-v>विक्रमेणोपपन्नश्च यथा विष्णुर्महायशाः।</a-v><a-v>सत्यवादी मधुरवाग्देवो वाचस्पतिर्यथा॥ २८</a-v></p>
<p id="5.32.29"><a-v>रूपवान्सुभगः श्रीमान्कन्दर्प इव मूर्तिमान्।</a-v><a-v>स्थानक्रोधप्रहर्ता च श्रेष्ठो लोके महारथः।</a-v><a-v>बाहुच्छायामवष्टब्धो यस्य लोको महात्मनः॥ २९</a-v></p>
<p id="5.32.30"><a-v>अपकृष्याश्रमपदान्मृगरूपेण राघवम्।</a-v><a-v>शून्ये येनापनीतासि तस्य द्रक्ष्यसि यत्फलम्॥ ३०</a-v></p>
<p id="5.32.31"><a-v>नचिराद्रावणं संख्ये यो वधिष्यति वीर्यवान्।</a-v><a-v>रोषप्रमुक्तैरिषुभिर्ज्वलद्भिरिव पावकैः॥ ३१</a-v></p>
<p id="5.32.32"><a-v>तेनाहं प्रेषितो दूतस्त्वत्सकाशमिहागतः।</a-v><a-v>त्वद्वियोगेन दुःखार्तः स त्वां कौशलमब्रवीत्॥ ३२</a-v></p>
<p id="5.32.33"><a-v>लक्ष्मणश्च महातेजाः सुमित्रानन्दवर्धनः।</a-v><a-v>अभिवाद्य महाबाहुः सोऽपि कौशलमब्रवीत्॥ ३३</a-v></p>
<p id="5.32.34"><a-v>रामस्य च सखा देवि सुग्रीवो नाम वानरः।</a-v><a-v>राजा वानरमुख्यानां स त्वां कौशलमब्रवीत्॥ ३४</a-v></p>
<p id="5.32.35"><a-v>नित्यं स्मरति रामस्त्वां ससुग्रीवः सलक्ष्मणः।</a-v><a-v>दिष्ट्या जीवसि वैदेहि राक्षसी वशमागता॥ ३५</a-v></p>
<p id="5.32.36"><a-v>नचिराद्द्रक्ष्यसे रामं लक्ष्मणं च महारथम्।</a-v><a-v>मध्ये वानरकोटीनां सुग्रीवं चामितौजसं॥ ३६</a-v></p>
<p id="5.32.37"><a-v>अहं सुग्रीवसचिवो हनूमान्नाम वानरः।</a-v><a-v>प्रविष्टो नगरीं लङ्कां लङ्घयित्वा महोदधिम्॥ ३७</a-v></p>
<p id="5.32.38"><a-v>कृत्वा मूर्ध्नि पदन्यासं रावणस्य दुरात्मनः।</a-v><a-v>त्वां द्रष्टुमुपयातोऽहं समाश्रित्य पराक्रमम्॥ ३८</a-v></p>
<p id="5.32.39"><a-v>नाहमस्मि तथा देवि यथा मामवगच्छसि।</a-v><a-v>विशङ्का त्यज्यतामेषा श्रद्धत्स्व वदतो मम॥ ३९</a-v></p>
<p><a-v>इति श्रीरामायणे सुन्दरकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
