<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/002.sxml"><a-title>वाल्मीकिरामायणम् सुन्दरकाण्डम् २ सर्गः</a-title><a-meta>
<p>Unique Words: 417</p>
</a-meta><hr><a-sec><p id="5.2.1"><a-v>स सागरमनाधृष्यमतिक्रम्य महाबलः।</a-v><a-v>त्रिकूटशिखरे लङ्कां स्थितां स्वस्थो ददर्श ह॥ १</a-v></p>
<p id="5.2.2"><a-v>ततः पादपमुक्तेन पुष्पवर्षेण वीर्यवान्।</a-v><a-v>अभिवृष्टः स्थितस्तत्र बभौ पुष्पमयो यथा॥ २</a-v></p>
<p id="5.2.3"><a-v>योजनानां शतं श्रीमांस्तीर्त्वाप्युत्तमविक्रमः।</a-v><a-v>अनिश्वसन्कपिस्तत्र न ग्लानिमधिगच्छति॥ ३</a-v></p>
<p id="5.2.4"><a-v>शतान्यहं योजनानां क्रमेयं सुबहून्यपि।</a-v><a-v>किं पुनः सागरस्यान्तं संख्यातं शतयोजनम्॥ ४</a-v></p>
<p id="5.2.5"><a-v>स तु वीर्यवतां श्रेष्ठः प्लवतामपि चोत्तमः।</a-v><a-v>जगाम वेगवाँल्लङ्कां लङ्घयित्वा महोदधिम्॥ ५</a-v></p>
<p id="5.2.6"><a-v>शाद्वलानि च नीलानि गन्धवन्ति वनानि च।</a-v><a-v>गण्डवन्ति च मध्येन जगाम नगवन्ति च॥ ६</a-v></p>
<p id="5.2.7"><a-v>शैलांश्च तरुसंछन्नान्वनराजीश्च पुष्पिताः।</a-v><a-v>अभिचक्राम तेजस्वी हनुमान्प्लवगर्षभः॥ ७</a-v></p>
<p id="5.2.8"><a-v>स तस्मिन्नचले तिष्ठन्वनान्युपवनानि च।</a-v><a-v>स नगाग्रे च तां लङ्कां ददर्श पवनात्मजः॥ ८</a-v></p>
<p id="5.2.9"><a-v>सरलान्कर्णिकारांश्च खर्जूरांश्च सुपुष्पितान्।</a-v><a-v>प्रियालान्मुचुलिन्दांश्च कुटजान्केतकानपि॥ ९</a-v></p>
<p id="5.2.10"><a-v>प्रियङ्गून्गन्धपूर्णांश्च नीपान्सप्तच्छदांस्तथा।</a-v><a-v>असनान्कोविदारांश्च करवीरांश्च पुष्पितान्॥ १०</a-v></p>
<p id="5.2.11"><a-v>पुष्पभारनिबद्धांश्च तथा मुकुलितानपि।</a-v><a-v>पादपान्विहगाकीर्णान्पवनाधूतमस्तकान्॥ ११</a-v></p>
<p id="5.2.12"><a-v>हंसकारण्डवाकीर्णा वापीः पद्मोत्पलायुताः।</a-v><a-v>आक्रीडान्विविधान्रम्यान्विविधांश्च जलाशयान्॥ १२</a-v></p>
<p id="5.2.13"><a-v>संततान्विविधैर्वृक्षैः सर्वर्तुफलपुष्पितैः।</a-v><a-v>उद्यानानि च रम्याणि ददर्श कपिकुञ्जरः॥ १३</a-v></p>
<p id="5.2.14"><a-v>समासाद्य च लक्ष्मीवाँल्लङ्कां रावणपालिताम्।</a-v><a-v>परिखाभिः सपद्माभिः सोत्पलाभिरलंकृताम्॥ १४</a-v></p>
<p id="5.2.15"><a-v>सीतापहरणार्थेन रावणेन सुरक्षिताम्।</a-v><a-v>समन्ताद्विचरद्भिश्च राक्षसैरुग्रधन्विभिः॥ १५</a-v></p>
<p id="5.2.16"><a-v>काञ्चनेनावृतां रम्यां प्राकारेण महापुरीम्।</a-v><a-v>अट्टालकशताकीर्णां पताकाध्वजमालिनीम्॥ १६</a-v></p>
<p id="5.2.17"><a-v>तोरणैः काञ्चनैर्दिव्यैर्लतापङ्क्तिविचित्रितैः।</a-v><a-v>ददर्श हनुमाँल्लङ्कां दिवि देवपुरीमिव॥ १७</a-v></p>
<p id="5.2.18"><a-v>गिरिमूर्ध्नि स्थितां लङ्कां पाण्डुरैर्भवनैः शुभैः।</a-v><a-v>ददर्श स कपिः श्रीमान्पुरमाकाशगं यथा॥ १८</a-v></p>
<p id="5.2.19"><a-v>पालितां राक्षसेन्द्रेण निर्मितां विश्वकर्मणा।</a-v><a-v>प्लवमानामिवाकाशे ददर्श हनुमान्पुरीम्॥ १९</a-v></p>
<p id="5.2.20"><a-v>संपूर्णां राक्षसैर्घोरैर्नागैर्भोगवतीमिव।</a-v><a-v>अचिन्त्यां सुकृतां स्पष्टां कुबेराध्युषितां पुरा॥ २०</a-v></p>
<p id="5.2.21"><a-v>दंष्ट्रिभिर्बहुभिः शूरैः शूलपट्टिशपाणिभिः।</a-v><a-v>रक्षितां राक्षसैर्घोरैर्गुहामाशीविषैरपि॥ २१</a-v></p>
<p id="5.2.22"><a-v>वप्रप्राकारजघनां विपुलाम्बुनवाम्बराम्।</a-v><a-v>शतघ्नीशूलकेशान्तामट्टालकवतंसकाम्॥ २२</a-v></p>
<p id="5.2.23"><a-v>द्वारमुत्तरमासाद्य चिन्तयामास वानरः।</a-v><a-v>कैलासशिखरप्रख्यमालिखन्तमिवाम्बरम्।</a-v><a-v>ध्रियमाणमिवाकाशमुच्छ्रितैर्भवनोत्तमैः॥ २३</a-v></p>
<p id="5.2.24"><a-v>तस्याश्च महतीं गुप्तिं सागरं च निरीक्ष्य सः।</a-v><a-v>रावणं च रिपुं घोरं चिन्तयामास वानरः॥ २४</a-v></p>
<p id="5.2.25"><a-v>आगत्यापीह हरयो भविष्यन्ति निरर्थकाः।</a-v><a-v>न हि युद्धेन वै लङ्का शक्या जेतुं सुरैरपि॥ २५</a-v></p>
<p id="5.2.26"><a-v>इमां तु विषमां दुर्गां लङ्कां रावणपालिताम्।</a-v><a-v>प्राप्यापि स महाबाहुः किं करिष्यति राघवः॥ २६</a-v></p>
<p id="5.2.27"><a-v>अवकाशो न सान्त्वस्य राक्षसेष्वभिगम्यते।</a-v><a-v>न दानस्य न भेदस्य नैव युद्धस्य दृश्यते॥ २७</a-v></p>
<p id="5.2.28"><a-v>चतुर्णामेव हि गतिर्वानराणां महात्मनाम्।</a-v><a-v>वालिपुत्रस्य नीलस्य मम राज्ञश्च धीमतः॥ २८</a-v></p>
<p id="5.2.29"><a-v>यावज्जानामि वैदेहीं यदि जीवति वा न वा।</a-v><a-v>तत्रैव चिन्तयिष्यामि दृष्ट्वा तां जनकात्मजाम्॥ २९</a-v></p>
<p id="5.2.30"><a-v>ततः स चिन्तयामास मुहूर्तं कपिकुञ्जरः।</a-v><a-v>गिरिशृङ्गे स्थितस्तस्मिन्रामस्याभ्युदये रतः॥ ३०</a-v></p>
<p id="5.2.31"><a-v>अनेन रूपेण मया न शक्या रक्षसां पुरी।</a-v><a-v>प्रवेष्टुं राक्षसैर्गुप्ता क्रूरैर्बलसमन्वितैः॥ ३१</a-v></p>
<p id="5.2.32"><a-v>उग्रौजसो महावीर्यो बलवन्तश्च राक्षसाः।</a-v><a-v>वञ्चनीया मया सर्वे जानकीं परिमार्गिता॥ ३२</a-v></p>
<p id="5.2.33"><a-v>लक्ष्यालक्ष्येण रूपेण रात्रौ लङ्का पुरी मया।</a-v><a-v>प्रवेष्टुं प्राप्तकालं मे कृत्यं साधयितुं महत्॥ ३३</a-v></p>
<p id="5.2.34"><a-v>तां पुरीं तादृशीं दृष्ट्वा दुराधर्षां सुरासुरैः।</a-v><a-v>हनूमांश्चिन्तयामास विनिःश्वस्य मुहुर्मुहुः॥ ३४</a-v></p>
<p id="5.2.35"><a-v>केनोपायेन पश्येयं मैथिलीं जनकात्मजाम्।</a-v><a-v>अदृष्टो राक्षसेन्द्रेण रावणेन दुरात्मना॥ ३५</a-v></p>
<p id="5.2.36"><a-v>न विनश्येत्कथं कार्यं रामस्य विदितात्मनः।</a-v><a-v>एकामेकश्च पश्येयं रहिते जनकात्मजाम्॥ ३६</a-v></p>
<p id="5.2.37"><a-v>भूताश्चार्थो विपद्यन्ते देशकालविरोधिताः।</a-v><a-v>विक्लवं दूतमासाद्य तमः सूर्योदये यथा॥ ३७</a-v></p>
<p id="5.2.38"><a-v>अर्थानर्थान्तरे बुद्धिर्निश्चितापि न शोभते।</a-v><a-v>घातयन्ति हि कार्याणि दूताः पण्डितमानिनः॥ ३८</a-v></p>
<p id="5.2.39"><a-v>न विनश्येत्कथं कार्यं वैक्लव्यं न कथं भवेत्।</a-v><a-v>लङ्घनं च समुद्रस्य कथं नु न वृथा भवेत्॥ ३९</a-v></p>
<p id="5.2.40"><a-v>मयि दृष्टे तु रक्षोभी रामस्य विदितात्मनः।</a-v><a-v>भवेद्व्यर्थमिदं कार्यं रावणानर्थमिच्छतः॥ ४०</a-v></p>
<p id="5.2.41"><a-v>न हि शक्यं क्वचित्स्थातुमविज्ञातेन राक्षसैः।</a-v><a-v>अपि राक्षसरूपेण किमुतान्येन केनचित्॥ ४१</a-v></p>
<p id="5.2.42"><a-v>वायुरप्यत्र नाज्ञातश्चरेदिति मतिर्मम।</a-v><a-v>न ह्यस्त्यविदितं किंचिद्राक्षसानां बलीयसाम्॥ ४२</a-v></p>
<p id="5.2.43"><a-v>इहाहं यदि तिष्ठामि स्वेन रूपेण संवृतः।</a-v><a-v>विनाशमुपयास्यामि भर्तुरर्थश्च हीयते॥ ४३</a-v></p>
<p id="5.2.44"><a-v>तदहं स्वेन रूपेण रजन्यां ह्रस्वतां गतः।</a-v><a-v>लङ्कामभिपतिष्यामि राघवस्यार्थसिद्धये॥ ४४</a-v></p>
<p id="5.2.45"><a-v>रावणस्य पुरीं रात्रौ प्रविश्य सुदुरासदाम्।</a-v><a-v>विचिन्वन्भवनं सर्वं द्रक्ष्यामि जनकात्मजाम्॥ ४५</a-v></p>
<p id="5.2.46"><a-v>इति संचिन्त्य हनुमान्सूर्यस्यास्तमयं कपिः।</a-v><a-v>आचकाङ्क्षे तदा वीरा वैदेह्या दर्शनोत्सुकः।</a-v><a-v>पृषदंशकमात्रः सन्बभूवाद्भुतदर्शनः॥ ४६</a-v></p>
<p id="5.2.47"><a-v>प्रदोषकाले हनुमांस्तूर्णमुत्पत्य वीर्यवान्।</a-v><a-v>प्रविवेश पुरीं रम्यां सुविभक्तमहापथम्॥ ४७</a-v></p>
<p id="5.2.48"><a-v>प्रासादमालाविततां स्तम्भैः काञ्चनराजतैः।</a-v><a-v>शातकुम्भमयैर्जालैर्गन्धर्वनगरोपमाम्॥ ४८</a-v></p>
<p id="5.2.49"><a-v>सप्तभौमाष्टभौमैश्च स ददर्श महापुरीम्।</a-v><a-v>तलैः स्फाटिकसंपूर्णैः कार्तस्वरविभूषितैः॥ ४९</a-v></p>
<p id="5.2.50"><a-v>वैदूर्यमणिचित्रैश्च मुक्ताजालविभूषितैः।</a-v><a-v>तलैः शुशुभिरे तानि भवनान्यत्र रक्षसाम्॥ ५०</a-v></p>
<p id="5.2.51"><a-v>काञ्चनानि विचित्राणि तोरणानि च रक्षसाम्।</a-v><a-v>लङ्कामुद्द्योतयामासुः सर्वतः समलंकृताम्॥ ५१</a-v></p>
<p id="5.2.52"><a-v>अचिन्त्यामद्भुताकारां दृष्ट्वा लङ्कां महाकपिः।</a-v><a-v>आसीद्विषण्णो हृष्टश्च वैदेह्या दर्शनोत्सुकः॥ ५२</a-v></p>
<p id="5.2.53"><a-v>स पाण्डुरोद्विद्धविमानमालिनीं महार्हजाम्बूनदजालतोरणाम्।</a-v><a-v>यशस्विनां रावणबाहुपालितां क्षपाचरैर्भीमबलैः समावृताम्॥ ५३</a-v></p>
<p id="5.2.54"><a-v>चन्द्रोऽपि साचिव्यमिवास्य कुर्वं स्तारागणैर्मध्यगतो विराजन्।</a-v><a-v>ज्योत्स्नावितानेन वितत्य लोक मुत्तिष्ठते नैकसहस्ररश्मिः॥ ५४</a-v></p>
<p id="5.2.55"><a-v>शङ्खप्रभं क्षीरमृणालवर्ण मुद्गच्छमानं व्यवभासमानम्।</a-v><a-v>ददर्श चन्द्रं स कपिप्रवीरः पोप्लूयमानं सरसीव हंसं॥ ५५</a-v></p>
<p><a-v>इति श्रीरामायणे सुन्दरकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
