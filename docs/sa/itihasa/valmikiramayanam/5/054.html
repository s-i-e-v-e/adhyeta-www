<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/054.sxml"><a-title>वाल्मीकिरामायणम् सुन्दरकाण्डम् ५४ सर्गः</a-title><a-meta>
<p>Unique Words: 208</p>
</a-meta><hr><a-sec><p id="5.54.1"><a-v>ततस्तु शिंशपामूले जानकीं पर्यवस्थिताम्।</a-v><a-v>अभिवाद्याब्रवीद्दिष्ट्या पश्यामि त्वामिहाक्षताम्॥ १</a-v></p>
<p id="5.54.2"><a-v>ततस्तं प्रस्थितं सीता वीक्षमाणा पुनः पुनः।</a-v><a-v>भर्तृस्नेहान्वितं वाक्यं हनूमन्तमभाषत॥ २</a-v></p>
<p id="5.54.3"><a-v>काममस्य त्वमेवैकः कार्यस्य परिसाधने।</a-v><a-v>पर्याप्तः परवीरघ्न यशस्यस्ते बलोदयः॥ ३</a-v></p>
<p id="5.54.4"><a-v>बलैस्तु संकुलां कृत्वा लङ्कां परबलार्दनः।</a-v><a-v>मां नयेद्यदि काकुत्स्थस्तस्य तत्सादृशं भवेत्॥ ४</a-v></p>
<p id="5.54.5"><a-v>तद्यथा तस्य विक्रान्तमनुरूपं महात्मनः।</a-v><a-v>भवत्याहवशूरस्य तत्त्वमेवोपपादय॥ ५</a-v></p>
<p id="5.54.6"><a-v>तदर्थोपहितं वाक्यं प्रश्रितं हेतुसंहितम्।</a-v><a-v>निशम्य हनुमांस्तस्या वाक्यमुत्तरमब्रवीत्॥ ६</a-v></p>
<p id="5.54.7"><a-v>क्षिप्रमेष्यति काकुत्स्थो हर्यृक्षप्रवरैर्वृतः।</a-v><a-v>यस्ते युधि विजित्यारीञ्शोकं व्यपनयिष्यति॥ ७</a-v></p>
<p id="5.54.8"><a-v>एवमाश्वास्य वैदेहीं हनूमान्मारुतात्मजः।</a-v><a-v>गमनाय मतिं कृत्वा वैदेहीमभ्यवादयत्॥ ८</a-v></p>
<p id="5.54.9"><a-v>ततः स कपिशार्दूलः स्वामिसंदर्शनोत्सुकः।</a-v><a-v>आरुरोह गिरिश्रेष्ठमरिष्टमरिमर्दनः॥ ९</a-v></p>
<p id="5.54.10"><a-v>तुङ्गपद्मकजुष्टाभिर्नीलाभिर्वनराजिभिः।</a-v><a-v>सालतालाश्वकर्णैश्च वंशैश्च बहुभिर्वृतम्॥ १०</a-v></p>
<p id="5.54.11"><a-v>लतावितानैर्विततैः पुष्पवद्भिरलंकृतम्।</a-v><a-v>नानामृगगणाकीर्णं धातुनिष्यन्दभूषितम्॥ ११</a-v></p>
<p id="5.54.12"><a-v>बहुप्रस्रवणोपेतं शिलासंचयसंकटम्।</a-v><a-v>महर्षियक्षगन्धर्वकिंनरोरगसेवितम्॥ १२</a-v></p>
<p id="5.54.13"><a-v>लतापादपसंबाधं सिंहाकुलितकन्दरम्।</a-v><a-v>व्याघ्रसंघसमाकीर्णं स्वादुमूलफलद्रुमम्॥ १३</a-v></p>
<p id="5.54.14"><a-v>तमारुरोहातिबलः पर्वतं प्लवगोत्तमः।</a-v><a-v>रामदर्शनशीघ्रेण प्रहर्षेणाभिचोदितः॥ १४</a-v></p>
<p id="5.54.15"><a-v>तेन पादतलाक्रान्ता रम्येषु गिरिसानुषु।</a-v><a-v>सघोषाः समशीर्यन्त शिलाश्चूर्णीकृतास्ततः॥ १५</a-v></p>
<p id="5.54.16"><a-v>स तमारुह्य शैलेन्द्रं व्यवर्धत महाकपिः।</a-v><a-v>दक्षिणादुत्तरं पारं प्रार्थयँल्लवणाम्भसः॥ १६</a-v></p>
<p id="5.54.17"><a-v>अधिरुह्य ततो वीरः पर्वतं पवनात्मजः।</a-v><a-v>ददर्श सागरं भीमं मीनोरगनिषेवितम्॥ १७</a-v></p>
<p id="5.54.18"><a-v>स मारुत इवाकाशं मारुतस्यात्मसंभवः।</a-v><a-v>प्रपेदे हरिशार्दूलो दक्षिणादुत्तरां दिशम्॥ १८</a-v></p>
<p id="5.54.19"><a-v>स तदा पीडितस्तेन कपिना पर्वतोत्तमः।</a-v><a-v>ररास सह तैर्भूतैः प्राविशद्वसुधातलम्।</a-v><a-v>कम्पमानैश्च शिखरैः पतद्भिरपि च द्रुमैः॥ १९</a-v></p>
<p id="5.54.20"><a-v>तस्योरुवेगान्मथिताः पादपाः पुष्पशालिनः।</a-v><a-v>निपेतुर्भूतले रुग्णाः शक्रायुधहता इव॥ २०</a-v></p>
<p id="5.54.21"><a-v>कन्दरोदरसंस्थानां पीडितानां महौजसाम्।</a-v><a-v>सिंहानां निनदो भीमो नभो भिन्दन्स शुश्रुवे॥ २१</a-v></p>
<p id="5.54.22"><a-v>स्रस्तव्याविद्धवसना व्याकुलीकृतभूषणा।</a-v><a-v>विद्याधर्यः समुत्पेतुः सहसा धरणीधरात्॥ २२</a-v></p>
<p id="5.54.23"><a-v>अतिप्रमाणा बलिनो दीप्तजिह्वा महाविषाः।</a-v><a-v>निपीडितशिरोग्रीवा व्यवेष्टन्त महाहयः॥ २३</a-v></p>
<p id="5.54.24"><a-v>किंनरोरगगन्धर्वयक्षविद्याधरास्तथा।</a-v><a-v>पीडितं तं नगवरं त्यक्त्वा गगनमास्थिताः॥ २४</a-v></p>
<p id="5.54.25"><a-v>स च भूमिधरः श्रीमान्बलिना तेन पीडितः।</a-v><a-v>सवृक्षशिखरोदग्राः प्रविवेश रसातलम्॥ २५</a-v></p>
<p id="5.54.26"><a-v>दशयोजनविस्तारस्त्रिंशद्योजनमुच्छ्रितः।</a-v><a-v>धरण्यां समतां यातः स बभूव धराधरः॥ २६</a-v></p>
<p><a-v>इति श्रीरामायणे सुन्दरकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
