<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/020.sxml"><a-title>वाल्मीकिरामायणम् सुन्दरकाण्डम् २० सर्गः</a-title><a-meta>
<p>Unique Words: 340</p>
</a-meta><hr><a-sec><p id="5.20.1"><a-v>सीताया वचनं श्रुत्वा परुषं राक्षसाधिपः।</a-v><a-v>प्रत्युवाच ततः सीतां विप्रियं प्रियदर्शनाम्॥ १</a-v></p>
<p id="5.20.2"><a-v>यथा यथा सान्त्वयिता वश्यः स्त्रीणां तथा तथा।</a-v><a-v>यथा यथा प्रियं वक्ता परिभूतस्तथा तथा॥ २</a-v></p>
<p id="5.20.3"><a-v>संनियच्छति मे क्रोधं त्वयि कामः समुत्थितः।</a-v><a-v>द्रवतो मार्गमासाद्य हयानिव सुसारथिः॥ ३</a-v></p>
<p id="5.20.4"><a-v>वामः कामो मनुष्याणां यस्मिन्किल निबध्यते।</a-v><a-v>जने तस्मिंस्त्वनुक्रोशः स्नेहश्च किल जायते॥ ४</a-v></p>
<p id="5.20.5"><a-v>एतस्मात्कारणान्न तां घतयामि वरानने।</a-v><a-v>वधार्हामवमानार्हां मिथ्याप्रव्रजिते रताम्॥ ५</a-v></p>
<p id="5.20.6"><a-v>परुषाणि हि वाक्यानि यानि यानि ब्रवीषि माम्।</a-v><a-v>तेषु तेषु वधो युक्तस्तव मैथिलि दारुणः॥ ६</a-v></p>
<p id="5.20.7"><a-v>एवमुक्त्वा तु वैदेहीं रावणो राक्षसाधिपः।</a-v><a-v>क्रोधसंरम्भसंयुक्तः सीतामुत्तरमब्रवीत्॥ ७</a-v></p>
<p id="5.20.8"><a-v>द्वौ मासौ रक्षितव्यौ मे योऽवधिस्ते मया कृतः।</a-v><a-v>ततः शयनमारोह मम त्वं वरवर्णिनि॥ ८</a-v></p>
<p id="5.20.9"><a-v>द्वाभ्यामूर्ध्वं तु मासाभ्यां भर्तारं मामनिच्छतीम्।</a-v><a-v>मम त्वां प्रातराशार्थमारभन्ते महानसे॥ ९</a-v></p>
<p id="5.20.10"><a-v>तां तर्ज्यमानां संप्रेक्ष्य राक्षसेन्द्रेण जानकीम्।</a-v><a-v>देवगन्धर्वकन्यास्ता विषेदुर्विपुलेक्षणाः॥ १०</a-v></p>
<p id="5.20.11"><a-v>ओष्ठप्रकारैरपरा नेत्रवक्त्रैस्तथापराः।</a-v><a-v>सीतामाश्वासयामासुस्तर्जितां तेन रक्षसा॥ ११</a-v></p>
<p id="5.20.12"><a-v>ताभिराश्वासिता सीता रावणं राक्षसाधिपम्।</a-v><a-v>उवाचात्महितं वाक्यं वृत्तशौण्डीर्यगर्वितम्॥ १२</a-v></p>
<p id="5.20.13"><a-v>नूनं न ते जनः कश्चिदसिन्निःश्रेयसे स्थितः।</a-v><a-v>निवारयति यो न त्वां कर्मणोऽस्माद्विगर्हितात्॥ १३</a-v></p>
<p id="5.20.14"><a-v>मां हि धर्मात्मनः पत्नीं शचीमिव शचीपतेः।</a-v><a-v>त्वदन्यस्त्रिषु लोकेषु प्रार्थयेन्मनसापि कः॥ १४</a-v></p>
<p id="5.20.15"><a-v>राक्षसाधम रामस्य भार्याममिततेजसः।</a-v><a-v>उक्तवानसि यत्पापं क्व गतस्तस्य मोक्ष्यसे॥ १५</a-v></p>
<p id="5.20.16"><a-v>यथा दृप्तश्च मातङ्गः शशश्च सहितौ वने।</a-v><a-v>तथा द्विरदवद्रामस्त्वं नीच शशवत्स्मृतः॥ १६</a-v></p>
<p id="5.20.17"><a-v>स त्वमिक्ष्वाकुनाथं वै क्षिपन्निह न लज्जसे।</a-v><a-v>चक्षुषो विषयं तस्य न तावदुपगच्छसि॥ १७</a-v></p>
<p id="5.20.18"><a-v>इमे ते नयने क्रूरे विरूपे कृष्णपिङ्गले।</a-v><a-v>क्षितौ न पतिते कस्मान्मामनार्यनिरीक्षितः॥ १८</a-v></p>
<p id="5.20.19"><a-v>तस्य धर्मात्मनः पत्नीं स्नुषां दशरथस्य च।</a-v><a-v>कथं व्याहरतो मां ते न जिह्वा पाप शीर्यते॥ १९</a-v></p>
<p id="5.20.20"><a-v>असंदेशात्तु रामस्य तपसश्चानुपालनात्।</a-v><a-v>न त्वां कुर्मि दशग्रीव भस्म भस्मार्हतेजसा॥ २०</a-v></p>
<p id="5.20.21"><a-v>नापहर्तुमहं शक्या तस्य रामस्य धीमतः।</a-v><a-v>विधिस्तव वधार्थाय विहितो नात्र संशयः॥ २१</a-v></p>
<p id="5.20.22"><a-v>शूरेण धनदभ्राता बलैः समुदितेन च।</a-v><a-v>अपोह्य रामं कस्माद्धि दारचौर्यं त्वया कृतम्॥ २२</a-v></p>
<p id="5.20.23"><a-v>सीताया वचनं श्रुत्वा रावणो राक्षसाधिपः।</a-v><a-v>विवृत्य नयने क्रूरे जानकीमन्ववैक्षत॥ २३</a-v></p>
<p id="5.20.24"><a-v>नीलजीमूतसंकाशो महाभुजशिरोधरः।</a-v><a-v>सिंहसत्त्वगतिः श्रीमान्दीप्तजिह्वोग्रलोचनः॥ २४</a-v></p>
<p id="5.20.25"><a-v>चलाग्रमकुटः प्रांशुश्चित्रमाल्यानुलेपनः।</a-v><a-v>रक्तमाल्याम्बरधरस्तप्ताङ्गदविभूषणः॥ २५</a-v></p>
<p id="5.20.26"><a-v>श्रोणीसूत्रेण महता मेककेन सुसंवृतः।</a-v><a-v>अमृतोत्पादनद्धेन भुजंगेनेव मन्दरः॥ २६</a-v></p>
<p id="5.20.27"><a-v>तरुणादित्यवर्णाभ्यां कुण्डलाभ्यां विभूषितः।</a-v><a-v>रक्तपल्लवपुष्पाभ्यामशोकाभ्यामिवाचलः॥ २७</a-v></p>
<p id="5.20.28"><a-v>अवेक्षमाणो वैदेहीं कोपसंरक्तलोचनः।</a-v><a-v>उवाच रावणः सीतां भुजंग इव निःश्वसन्॥ २८</a-v></p>
<p id="5.20.29"><a-v>अनयेनाभिसंपन्नमर्थहीनमनुव्रते।</a-v><a-v>नाशयाम्यहमद्य त्वां सूर्यः संध्यामिवौजसा॥ २९</a-v></p>
<p id="5.20.30"><a-v>इत्युक्त्वा मैथिलीं राजा रावणः शत्रुरावणः।</a-v><a-v>संदिदेश ततः सर्वा राक्षसीर्घोरदर्शनाः॥ ३०</a-v></p>
<p id="5.20.31"><a-v>एकाक्षीमेककर्णां च कर्णप्रावरणां तथा।</a-v><a-v>गोकर्णीं हस्तिकर्णीं च लम्बकर्णीमकर्णिकाम्॥ ३१</a-v></p>
<p id="5.20.32"><a-v>हस्तिपद्य श्वपद्यौ च गोपदीं पादचूलिकाम्।</a-v><a-v>एकाक्षीमेकपादीं च पृथुपादीमपादिकाम्॥ ३२</a-v></p>
<p id="5.20.33"><a-v>अतिमात्रशिरोग्रीवामतिमात्रकुचोदरीम्।</a-v><a-v>अतिमात्रास्यनेत्रां च दीर्घजिह्वामजिह्विकाम्।</a-v><a-v>अनासिकां सिंहमुखीं गोमुखीं सूकरीमुखीम्॥ ३३</a-v></p>
<p id="5.20.34"><a-v>यथा मद्वशगा सीता क्षिप्रं भवति जानकी।</a-v><a-v>तथा कुरुत राक्षस्यः सर्वाः क्षिप्रं समेत्य च॥ ३४</a-v></p>
<p id="5.20.35"><a-v>प्रतिलोमानुलोमैश्च सामदानादिभेदनैः।</a-v><a-v>आवर्तयत वैदेहीं दण्डस्योद्यमनेन च॥ ३५</a-v></p>
<p id="5.20.36"><a-v>इति प्रतिसमादिश्य राक्षसेन्द्रः पुनः पुनः।</a-v><a-v>काममन्युपरीतात्मा जानकीं पर्यतर्जयत्॥ ३६</a-v></p>
<p id="5.20.37"><a-v>उपगम्य ततः क्षिप्रं राक्षसी धान्यमालिनी।</a-v><a-v>परिष्वज्य दशग्रीवमिदं वचनमब्रवीत्॥ ३७</a-v></p>
<p id="5.20.38"><a-v>मया क्रीड महाराजसीतया किं तवानया।</a-v><a-v>अकामां कामयानस्य शरीरमुपतप्यते।</a-v><a-v>इच्छन्तीं कामयानस्य प्रीतिर्भवति शोभना॥ ३८</a-v></p>
<p id="5.20.39"><a-v>एवमुक्तस्तु राक्षस्या समुत्क्षिप्तस्ततो बली।</a-v><a-v>ज्वलद्भास्करवर्णाभं प्रविवेश निवेशनम्॥ ३९</a-v></p>
<p id="5.20.40"><a-v>देवगन्धर्वकन्याश्च नागकन्याश्च तास्ततः।</a-v><a-v>परिवार्य दशग्रीवं विविशुस्तद्गृहोत्तमम्॥ ४०</a-v></p>
<p id="5.20.41"><a-v>स मैथिलीं धर्मपरामवस्थितां प्रवेपमानां परिभर्त्स्य रावणः।</a-v><a-v>विहाय सीतां मदनेन मोहितः स्वमेव वेश्म प्रविवेश भास्वरम्॥ ४१</a-v></p>
<p><a-v>इति श्रीरामायणे सुन्दरकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
