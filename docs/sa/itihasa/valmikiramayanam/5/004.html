<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/004.sxml"><a-title>वाल्मीकिरामायणम् सुन्दरकाण्डम् ४ सर्गः</a-title><a-meta>
<p>Unique Words: 258</p>
</a-meta><hr><a-sec><p id="5.4.1"><a-v>ततः स मध्यं गतमंशुमन्तं ज्योत्स्नावितानं महदुद्वमन्तम्।</a-v><a-v>ददर्श धीमान्दिवि भानुमन्तं गोष्ठे वृषं मत्तमिव भ्रमन्तम्॥ १</a-v></p>
<p id="5.4.2"><a-v>लोकस्य पापानि विनाशयन्तं महोदधिं चापि समेधयन्तम्।</a-v><a-v>भूतानि सर्वाणि विराजयन्तं ददर्श शीतांशुमथाभियान्तम्॥ २</a-v></p>
<p id="5.4.3"><a-v>या भाति लक्ष्मीर्भुवि मन्दरस्था तथा प्रदोषेषु च सागरस्था।</a-v><a-v>तथैव तोयेषु च पुष्करस्था रराज सा चारुनिशाकरस्था॥ ३</a-v></p>
<p id="5.4.4"><a-v>हंसो यथा राजतपञ्जुरस्थः सिंहो यथा मन्दरकन्दरस्थः।</a-v><a-v>वीरो यथा गर्वितकुञ्जरस्थ श्चन्द्रोऽपि बभ्राज तथाम्बरस्थः॥ ४</a-v></p>
<p id="5.4.5"><a-v>स्थितः ककुद्मानिव तीक्ष्णशृङ्गो महाचलः श्वेत इवोच्चशृङ्गः।</a-v><a-v>हस्तीव जाम्बूनदबद्धशृङ्गो विभाति चन्द्रः परिपूर्णशृङ्गः॥ ५</a-v></p>
<p id="5.4.6"><a-v>प्रकाशचन्द्रोदयनष्टदोषः प्रवृद्धरक्षः पिशिताशदोषः।</a-v><a-v>रामाभिरामेरितचित्तदोषः स्वर्गप्रकाशो भगवान्प्रदोषः॥ ६</a-v></p>
<p id="5.4.7"><a-v>तन्त्री स्वनाः कर्णसुखाः प्रवृत्ताः स्वपन्ति नार्यः पतिभिः सुवृत्ताः।</a-v><a-v>नक्तंचराश्चापि तथा प्रवृत्ता विहर्तुमत्यद्भुतरौद्रवृत्ताः॥ ७</a-v></p>
<p id="5.4.8"><a-v>मत्तप्रमत्तानि समाकुलानि रथाश्वभद्रासनसंकुलानि।</a-v><a-v>वीरश्रिया चापि समाकुलानि ददर्श धीमान्स कपिः कुलानि॥ ८</a-v></p>
<p id="5.4.9"><a-v>परस्परं चाधिकमाक्षिपन्ति भुजांश्च पीनानधिविक्षिपन्ति।</a-v><a-v>मत्तप्रलापानधिविक्षिपन्ति मत्तानि चान्योन्यमधिक्षिपन्ति॥ ९</a-v></p>
<p id="5.4.10"><a-v>रक्षांसि वक्षांसि च विक्षिपन्ति गात्राणि कान्तासु च विक्षिपन्ति।</a-v><a-v>ददर्श कान्ताश्च समालपन्ति तथापरास्तत्र पुनः स्वपन्ति॥ १०</a-v></p>
<p id="5.4.11"><a-v>महागजैश्चापि तथा नदद्भिः सूपूजितैश्चापि तथा सुसद्भिः।</a-v><a-v>रराज वीरैश्च विनिःश्वसद्भि र्ह्रदो भुजङ्गैरिव निःश्वसद्भिः॥ ११</a-v></p>
<p id="5.4.12"><a-v>बुद्धिप्रधानान्रुचिराभिधाना न्संश्रद्दधानाञ्जगतः प्रधानान्।</a-v><a-v>नानाविधानान्रुचिराभिधाना न्ददर्श तस्यां पुरि यातुधानान्॥ १२</a-v></p>
<p id="5.4.13"><a-v>ननन्द दृष्ट्वा स च तान्सुरूपा न्नानागुणानात्मगुणानुरूपान्।</a-v><a-v>विद्योतमानान्स च तान्सुरूपा न्ददर्श कांश्चिच्च पुनर्विरूपान्॥ १३</a-v></p>
<p id="5.4.14"><a-v>ततो वरार्हाः सुविशुद्धभावा स्तेषां स्त्रियस्तत्र महानुभावाः।</a-v><a-v>प्रियेषु पानेषु च सक्तभावा ददर्श तारा इव सुप्रभावाः॥ १४</a-v></p>
<p id="5.4.15"><a-v>श्रिया ज्वलन्तीस्त्रपयोपगूढा निशीथकाले रमणोपगूढाः।</a-v><a-v>ददर्श काश्चित्प्रमदोपगूढा यथा विहंगाः कुसुमोपगूडाः॥ १५</a-v></p>
<p id="5.4.16"><a-v>अन्याः पुनर्हर्म्यतलोपविष्टा स्तत्र प्रियाङ्केषु सुखोपविष्टाः।</a-v><a-v>भर्तुः प्रिया धर्मपरा निविष्टा ददर्श धीमान्मनदाभिविष्टाः॥ १६</a-v></p>
<p id="5.4.17"><a-v>अप्रावृताः काञ्चनराजिवर्णाः काश्चित्परार्ध्यास्तपनीयवर्णाः।</a-v><a-v>पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः॥ १७</a-v></p>
<p id="5.4.18"><a-v>ततः प्रियान्प्राप्य मनोऽभिरामा न्सुप्रीतियुक्ताः प्रसमीक्ष्य रामाः।</a-v><a-v>गृहेषु हृष्टाः परमाभिरामा हरिप्रवीरः स ददर्श रामाः॥ १८</a-v></p>
<p id="5.4.19"><a-v>चन्द्रप्रकाशाश्च हि वक्त्रमाला वक्राक्षिपक्ष्माश्च सुनेत्रमालाः।</a-v><a-v>विभूषणानां च ददर्श मालाः शतह्रदानामिव चारुमालाः॥ १९</a-v></p>
<p id="5.4.20"><a-v>न त्वेव सीतां परमाभिजातां पथि स्थिते राजकुले प्रजाताम्।</a-v><a-v>लतां प्रफुल्लामिव साधुजातां ददर्श तन्वीं मनसाभिजाताम्॥ २०</a-v></p>
<p id="5.4.21"><a-v>सनातने वर्त्मनि संनिविष्टां रामेक्षणीं तां मदनाभिविष्टाम्।</a-v><a-v>भर्तुर्मनः श्रीमदनुप्रविष्टां स्त्रीभ्यो वराभ्यश्च सदा विशिष्टाम्॥ २१</a-v></p>
<p id="5.4.22"><a-v>उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम्।</a-v><a-v>सुजातपक्ष्मामभिरक्तकण्ठीं वने प्रवृत्तामिव नीलकण्ठीम्॥ २२</a-v></p>
<p id="5.4.23"><a-v>अव्यक्तलेखामिव चन्द्रलेखां पांसुप्रदिग्धामिव हेमलेखाम्।</a-v><a-v>क्षतप्ररूढामिव बाणलेखां वायुप्रभिन्नामिव मेघलेखाम्॥ २३</a-v></p>
<p id="5.4.24"><a-v>सीतामपश्यन्मनुजेश्वरस्य रामस्य पत्नीं वदतां वरस्य।</a-v><a-v>बभूव दुःखाभिहतश्चिरस्य प्लवंगमो मन्द इवाचिरस्य॥ २४</a-v></p>
<p><a-v>इति श्रीरामायणे सुन्दरकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
