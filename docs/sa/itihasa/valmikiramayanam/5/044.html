<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/044.sxml"><a-title>वाल्मीकिरामायणम् सुन्दरकाण्डम् ४४ सर्गः</a-title><a-meta>
<p>Unique Words: 328</p>
</a-meta><hr><a-sec><p id="5.44.1"><a-v>हतान्मन्त्रिसुतान्बुद्ध्वा वानरेण महात्मना।</a-v><a-v>रावणः संवृताकारश्चकार मतिमुत्तमाम्॥ १</a-v></p>
<p id="5.44.2"><a-v>स विरूपाक्षयूपाक्षौ दुर्धरं चैव राक्षसं।</a-v><a-v>प्रघसं भासकर्णं च पञ्चसेनाग्रनायकान्॥ २</a-v></p>
<p id="5.44.3"><a-v>संदिदेश दशग्रीवो वीरान्नयविशारदान्।</a-v><a-v>हनूमद्ग्रहणे व्यग्रान्वायुवेगसमान्युधि॥ ३</a-v></p>
<p id="5.44.4"><a-v>यात सेनाग्रगाः सर्वे महाबलपरिग्रहाः।</a-v><a-v>सवाजिरथमातङ्गाः स कपिः शास्यतामिति॥ ४</a-v></p>
<p id="5.44.5"><a-v>यत्तैश्च खलु भाव्यं स्यात्तमासाद्य वनालयम्।</a-v><a-v>कर्म चापि समाधेयं देशकालविरोधितम्॥ ५</a-v></p>
<p id="5.44.6"><a-v>न ह्यहं तं कपिं मन्ये कर्मणा प्रतितर्कयन्।</a-v><a-v>सर्वथा तन्महद्भूतं महाबलपरिग्रहम्।</a-v><a-v>भवेदिन्द्रेण वा सृष्टमस्मदर्थं तपोबलात्॥ ६</a-v></p>
<p id="5.44.7"><a-v>सनागयक्षगन्धर्वा देवासुरमहर्षयः।</a-v><a-v>युष्माभिः सहितैः सर्वैर्मया सह विनिर्जिताः॥ ७</a-v></p>
<p id="5.44.8"><a-v>तैरवश्यं विधातव्यं व्यलीकं किंचिदेव नः।</a-v><a-v>तदेव नात्र संदेहः प्रसह्य परिगृह्यताम्॥ ८</a-v></p>
<p id="5.44.9"><a-v>नावमन्यो भवद्भिश्च हरिः क्रूरपराक्रमः।</a-v><a-v>दृष्टा हि हरयः शीघ्रा मया विपुलविक्रमाः॥ ९</a-v></p>
<p id="5.44.10"><a-v>वाली च सह सुग्रीवो जाम्बवांश्च महाबलः।</a-v><a-v>नीलः सेनापतिश्चैव ये चान्ये द्विविदादयः॥ १०</a-v></p>
<p id="5.44.11"><a-v>नैव तेषां गतिर्भीमा न तेजो न पराक्रमः।</a-v><a-v>न मतिर्न बलोत्साहो न रूपपरिकल्पनम्॥ ११</a-v></p>
<p id="5.44.12"><a-v>महत्सत्त्वमिदं ज्ञेयं कपिरूपं व्यवस्थितम्।</a-v><a-v>प्रयत्नं महदास्थाय क्रियतामस्य निग्रहः॥ १२</a-v></p>
<p id="5.44.13"><a-v>कामं लोकास्त्रयः सेन्द्राः ससुरासुरमानवाः।</a-v><a-v>भवतामग्रतः स्थातुं न पर्याप्ता रणाजिरे॥ १३</a-v></p>
<p id="5.44.14"><a-v>तथापि तु नयज्ञेन जयमाकाङ्क्षता रणे।</a-v><a-v>आत्मा रक्ष्यः प्रयत्नेन युद्धसिद्धिर्हि चञ्चला॥ १४</a-v></p>
<p id="5.44.15"><a-v>ते स्वामिवचनं सर्वे प्रतिगृह्य महौजसः।</a-v><a-v>समुत्पेतुर्महावेगा हुताशसमतेजसः॥ १५</a-v></p>
<p id="5.44.16"><a-v>रथैश्च मत्तैर्नागैश्च वाजिभिश्च महाजवैः।</a-v><a-v>शस्त्रैश्च विविधैस्तीक्ष्णैः सर्वैश्चोपचिता बलैः॥ १६</a-v></p>
<p id="5.44.17"><a-v>ततस्तं ददृशुर्वीरा दीप्यमानं महाकपिम्।</a-v><a-v>रश्मिमन्तमिवोद्यन्तं स्वतेजोरश्मिमालिनम्॥ १७</a-v></p>
<p id="5.44.18"><a-v>तोरणस्थं महावेगं महासत्त्वं महाबलम्।</a-v><a-v>महामतिं महोत्साहं महाकायं महाबलम्॥ १८</a-v></p>
<p id="5.44.19"><a-v>तं समीक्ष्यैव ते सर्वे दिक्षु सर्वास्ववस्थिताः।</a-v><a-v>तैस्तैः प्रहरणैर्भीमैरभिपेतुस्ततस्ततः॥ १९</a-v></p>
<p id="5.44.20"><a-v>तस्य पञ्चायसास्तीक्ष्णाः सिताः पीतमुखाः शराः।</a-v><a-v>शिरस्त्युत्पलपत्राभा दुर्धरेण निपातिताः॥ २०</a-v></p>
<p id="5.44.21"><a-v>स तैः पञ्चभिराविद्धः शरैः शिरसि वानरः।</a-v><a-v>उत्पपात नदन्व्योम्नि दिशो दश विनादयन्॥ २१</a-v></p>
<p id="5.44.22"><a-v>ततस्तु दुर्धरो वीरः सरथः सज्जकार्मुकः।</a-v><a-v>किरञ्शरशतैर्नैकैरभिपेदे महाबलः॥ २२</a-v></p>
<p id="5.44.23"><a-v>स कपिर्वारयामास तं व्योम्नि शरवर्षिणम्।</a-v><a-v>वृष्टिमन्तं पयोदान्ते पयोदमिव मारुतः॥ २३</a-v></p>
<p id="5.44.24"><a-v>अर्द्यमानस्ततस्तेन दुर्धरेणानिलात्मजः।</a-v><a-v>चकार निनदं भूयो व्यवर्धत च वेगवान्॥ २४</a-v></p>
<p id="5.44.25"><a-v>स दूरं सहसोत्पत्य दुर्धरस्य रथे हरिः।</a-v><a-v>निपपात महावेगो विद्युद्राशिर्गिराविव॥ २५</a-v></p>
<p id="5.44.26"><a-v>ततस्तं मथिताष्टाश्वं रथं भग्नाक्षकूवरम्।</a-v><a-v>विहाय न्यपतद्भूमौ दुर्धरस्त्यक्तजीवितः॥ २६</a-v></p>
<p id="5.44.27"><a-v>तं विरूपाक्षयूपाक्षौ दृष्ट्वा निपतितं भुवि।</a-v><a-v>संजातरोषौ दुर्धर्षावुत्पेततुररिंदमौ॥ २७</a-v></p>
<p id="5.44.28"><a-v>स ताभ्यां सहसोत्पत्य विष्ठितो विमलेऽम्बरे।</a-v><a-v>मुद्गराभ्यां महाबाहुर्वक्षस्यभिहतः कपिः॥ २८</a-v></p>
<p id="5.44.29"><a-v>तयोर्वेगवतोर्वेगं विनिहत्य महाबलः।</a-v><a-v>निपपात पुनर्भूमौ सुपर्णसमविक्रमः॥ २९</a-v></p>
<p id="5.44.30"><a-v>स सालवृक्षमासाद्य समुत्पाट्य च वानरः।</a-v><a-v>तावुभौ राक्षसौ वीरौ जघान पवनात्मजः॥ ३०</a-v></p>
<p id="5.44.31"><a-v>ततस्तांस्त्रीन्हताञ्ज्ञात्वा वानरेण तरस्विना।</a-v><a-v>अभिपेदे महावेगः प्रसह्य प्रघसो हरिम्॥ ३१</a-v></p>
<p id="5.44.32"><a-v>भासकर्णश्च संक्रुद्धः शूलमादाय वीर्यवान्।</a-v><a-v>एकतः कपिशार्दूलं यशस्विनमवस्थितौ॥ ३२</a-v></p>
<p id="5.44.33"><a-v>पट्टिशेन शिताग्रेण प्रघसः प्रत्यपोथयत्।</a-v><a-v>भासकर्णश्च शूलेन राक्षसः कपिसत्तमम्॥ ३३</a-v></p>
<p id="5.44.34"><a-v>स ताभ्यां विक्षतैर्गात्रैरसृग्दिग्धतनूरुहः।</a-v><a-v>अभवद्वानरः क्रुद्धो बालसूर्यसमप्रभः॥ ३४</a-v></p>
<p id="5.44.35"><a-v>समुत्पाट्य गिरेः शृङ्गं समृगव्यालपादपम्।</a-v><a-v>जघान हनुमान्वीरो राक्षसौ कपिकुञ्जरः॥ ३५</a-v></p>
<p id="5.44.36"><a-v>ततस्तेष्ववसन्नेषु सेनापतिषु पञ्चसु।</a-v><a-v>बलं तदवशेषं तु नाशयामास वानरः॥ ३६</a-v></p>
<p id="5.44.37"><a-v>अश्वैरश्वान्गजैर्नागान्योधैर्योधान्रथै रथान्।</a-v><a-v>स कपिर्नाशयामास सहस्राक्ष इवासुरान्॥ ३७</a-v></p>
<p id="5.44.38"><a-v>हतैर्नागैश्च तुरगैर्भग्नाक्षैश्च महारथैः।</a-v><a-v>हतैश्च राक्षसैर्भूमी रुद्धमार्गा समन्ततः॥ ३८</a-v></p>
<p id="5.44.39"><a-v>ततः कपिस्तान्ध्वजिनीपतीन्रणे</a-v><a-v>निहत्य वीरान्सबलान्सवाहनान्।</a-v><a-v>तदेव वीरः परिगृह्य तोरणं</a-v><a-v>कृतक्षणः काल इव प्रजाक्षये॥ ३९</a-v></p>
<p><a-v>इति श्रीरामायणे सुन्दरकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
