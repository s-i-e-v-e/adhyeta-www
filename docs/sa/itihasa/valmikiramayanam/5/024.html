<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/024.sxml"><a-title>वाल्मीकिरामायणम् सुन्दरकाण्डम् २४ सर्गः</a-title><a-meta>
<p>Unique Words: 437</p>
</a-meta><hr><a-sec><p id="5.24.1"><a-v>प्रसक्ताश्रुमुखीत्येवं ब्रुवन्ती जनकात्मजा।</a-v><a-v>अधोमुखमुखी बाला विलप्तुमुपचक्रमे॥ १</a-v></p>
<p id="5.24.2"><a-v>उन्मत्तेव प्रमत्तेव भ्रान्तचित्तेव शोचती।</a-v><a-v>उपावृत्ता किशोरीव विवेष्टन्ती महीतले॥ २</a-v></p>
<p id="5.24.3"><a-v>राघवस्याप्रमत्तस्य रक्षसा कामरूपिणा।</a-v><a-v>रावणेन प्रमथ्याहमानीता क्रोशती बलात्॥ ३</a-v></p>
<p id="5.24.4"><a-v>राक्षसी वशमापन्ना भर्त्यमाना सुदारुणम्।</a-v><a-v>चिन्तयन्ती सुदुःखार्ता नाहं जीवितुमुत्सहे॥ ४</a-v></p>
<p id="5.24.5"><a-v>न हि मे जीवितेनार्थो नैवार्थैर्न च भूषणैः।</a-v><a-v>वसन्त्या राक्षसी मध्ये विना रामं महारथम्॥ ५</a-v></p>
<p id="5.24.6"><a-v>धिङ्मामनार्यामसतीं याहं तेन विना कृता।</a-v><a-v>मुहूर्तमपि रक्षामि जीवितं पापजीविता॥ ६</a-v></p>
<p id="5.24.7"><a-v>का च मे जीविते श्रद्धा सुखे वा तं प्रियं विना।</a-v><a-v>भर्तारं सागरान्ताया वसुधायाः प्रियं वदम्॥ ७</a-v></p>
<p id="5.24.8"><a-v>भिद्यतां भक्ष्यतां वापि शरीरं विसृजाम्यहम्।</a-v><a-v>न चाप्यहं चिरं दुःखं सहेयं प्रियवर्जिता॥ ८</a-v></p>
<p id="5.24.9"><a-v>चरणेनापि सव्येन न स्पृशेयं निशाचरम्।</a-v><a-v>रावणं किं पुनरहं कामयेयं विगर्हितम्॥ ९</a-v></p>
<p id="5.24.10"><a-v>प्रत्याख्यातं न जानाति नात्मानं नात्मनः कुलम्।</a-v><a-v>यो नृशंस स्वभावेन मां प्रार्थयितुमिच्छति॥ १०</a-v></p>
<p id="5.24.11"><a-v>छिन्ना भिन्ना विभक्ता वा दीप्ते वाग्नौ प्रदीपिता।</a-v><a-v>रावणं नोपतिष्ठेयं किं प्रलापेन वश्चिरम्॥ ११</a-v></p>
<p id="5.24.12"><a-v>ख्यातः प्राज्ञः कृतज्ञश्च सानुक्रोशश्च राघवः।</a-v><a-v>सद्वृत्तो निरनुक्रोशः शङ्के मद्भाग्यसंक्षयात्॥ १२</a-v></p>
<p id="5.24.13"><a-v>राक्षसानां जनस्थाने सहस्राणि चतुर्दश।</a-v><a-v>येनैकेन निरस्तानि स मां किं नाभिपद्यते॥ १३</a-v></p>
<p id="5.24.14"><a-v>निरुद्धा रावणेनाहमल्पवीर्येण रक्षसा।</a-v><a-v>समर्थः खलु मे भर्ता रावणं हन्तुमाहवे॥ १४</a-v></p>
<p id="5.24.15"><a-v>विराधो दण्डकारण्ये येन राक्षसपुंगवः।</a-v><a-v>रणे रामेण निहतः स मां किं नाभिपद्यते॥ १५</a-v></p>
<p id="5.24.16"><a-v>कामं मध्ये समुद्रस्य लङ्केयं दुष्प्रधर्षणा।</a-v><a-v>न तु राघवबाणानां गतिरोधी ह विद्यते॥ १६</a-v></p>
<p id="5.24.17"><a-v>किं नु तत्कारणं येन रामो दृढपराक्रमः।</a-v><a-v>रक्षसापहृतां भार्यामिष्टां नाभ्यवपद्यते॥ १७</a-v></p>
<p id="5.24.18"><a-v>इहस्थां मां न जानीते शङ्के लक्ष्मणपूर्वजः।</a-v><a-v>जानन्नपि हि तेजस्वी धर्षणां मर्षयिष्यति॥ १८</a-v></p>
<p id="5.24.19"><a-v>हृतेति योऽधिगत्वा मां राघवाय निवेदयेत्।</a-v><a-v>गृध्रराजोऽपि स रणे रावणेन निपातितः॥ १९</a-v></p>
<p id="5.24.20"><a-v>कृतं कर्म महत्तेन मां तदाभ्यवपद्यता।</a-v><a-v>तिष्ठता रावणद्वन्द्वे वृद्धेनापि जटायुषा॥ २०</a-v></p>
<p id="5.24.21"><a-v>यदि मामिह जानीयाद्वर्तमानां स राघवः।</a-v><a-v>अद्य बाणैरभिक्रुद्धः कुर्याल्लोकमराक्षसं॥ २१</a-v></p>
<p id="5.24.22"><a-v>विधमेच्च पुरीं लङ्कां शोषयेच्च महोदधिम्।</a-v><a-v>रावणस्य च नीचस्य कीर्तिं नाम च नाशयेत्॥ २२</a-v></p>
<p id="5.24.23"><a-v>ततो निहतनथानां राक्षसीनां गृहे गृहे।</a-v><a-v>यथाहमेवं रुदती तथा भूयो न संशयः।</a-v><a-v>अन्विष्य रक्षसां लङ्कां कुर्याद्रामः सलक्ष्मणः॥ २३</a-v></p>
<p id="5.24.24"><a-v>न हि ताभ्यां रिपुर्दृष्टो मुहूतमपि जीवति।</a-v><a-v>चिता धूमाकुलपथा गृध्रमण्डलसंकुला।</a-v><a-v>अचिरेण तु लङ्केयं श्मशानसदृशी भवेत्॥ २४</a-v></p>
<p id="5.24.25"><a-v>अचिरेणैव कालेन प्राप्स्याम्येव मनोरथम्।</a-v><a-v>दुष्प्रस्थानोऽयमाख्याति सर्वेषां वो विपर्ययः॥ २५</a-v></p>
<p id="5.24.26"><a-v>यादृशानि तु दृश्यन्ते लङ्कायामशुभानि तु।</a-v><a-v>अचिरेणैव कालेन भविष्यति हतप्रभा॥ २६</a-v></p>
<p id="5.24.27"><a-v>नूनं लङ्का हते पापे रावणे राक्षसाधिपे।</a-v><a-v>शोषं यास्यति दुर्धर्षा प्रमदा विधवा यथा॥ २७</a-v></p>
<p id="5.24.28"><a-v>पुष्योत्सवसमृद्धा च नष्टभर्त्री सराक्षसा।</a-v><a-v>भविष्यति पुरी लङ्का नष्टभर्त्री यथाङ्गना॥ २८</a-v></p>
<p id="5.24.29"><a-v>नूनं राक्षसकन्यानां रुदन्तीनां गृहे गृहे।</a-v><a-v>श्रोष्यामि नचिरादेव दुःखार्तानामिह ध्वनिम्॥ २९</a-v></p>
<p id="5.24.30"><a-v>सान्धकारा हतद्योता हतराक्षसपुंगवा।</a-v><a-v>भविष्यति पुरी लङ्का निर्दग्धा रामसायकैः॥ ३०</a-v></p>
<p id="5.24.31"><a-v>यदि नाम स शूरो मां रामो रक्तान्तलोचनः।</a-v><a-v>जानीयाद्वर्तमानां हि रावणस्य निवेशने॥ ३१</a-v></p>
<p id="5.24.32"><a-v>अनेन तु नृशंसेन रावणेनाधमेन मे।</a-v><a-v>समयो यस्तु निर्दिष्टस्तस्य कालोऽयमागतः॥ ३२</a-v></p>
<p id="5.24.33"><a-v>अकार्यं ये न जानन्ति नैरृताः पापकारिणः।</a-v><a-v>अधर्मात्तु महोत्पातो भविष्यति हि साम्प्रतम्॥ ३३</a-v></p>
<p id="5.24.34"><a-v>नैते धर्मं विजानन्ति राक्षसाः पिशिताशनाः।</a-v><a-v>ध्रुवं मां प्रातराशार्थे राक्षसः कल्पयिष्यति॥ ३४</a-v></p>
<p id="5.24.35"><a-v>साहं कथं करिष्यामि तं विना प्रियदर्शनम्।</a-v><a-v>रामं रक्तान्तनयनमपश्यन्ती सुदुःखिता॥ ३५</a-v></p>
<p id="5.24.36"><a-v>यदि कश्चित्प्रदाता मे विषस्याद्य भवेदिह।</a-v><a-v>क्षिप्रं वैवस्वतं देवं पश्येयं पतिना विना॥ ३६</a-v></p>
<p id="5.24.37"><a-v>नाजानाज्जीवतीं रामः स मां लक्ष्मणपूर्वजः।</a-v><a-v>जानन्तौ तौ न कुर्यातां नोर्व्यां हि मम मार्गणम्॥ ३७</a-v></p>
<p id="5.24.38"><a-v>नूनं ममैव शोकेन स वीरो लक्ष्मणाग्रजः।</a-v><a-v>देवलोकमितो यातस्त्यक्त्वा देहं महीतले॥ ३८</a-v></p>
<p id="5.24.39"><a-v>धन्या देवाः सगन्धर्वाः सिद्धाश्च परमर्षयः।</a-v><a-v>मम पश्यन्ति ये नाथं रामं राजीवलोचनम्॥ ३९</a-v></p>
<p id="5.24.40"><a-v>अथ वा न हि तस्यार्थे धर्मकामस्य धीमतः।</a-v><a-v>मया रामस्य राजर्षेर्भार्यया परमात्मनः॥ ४०</a-v></p>
<p id="5.24.41"><a-v>दृश्यमाने भवेत्प्रीतः सौहृदं नास्त्यपश्यतः।</a-v><a-v>नाशयन्ति कृतघ्रास्तु न रामो नाशयिष्यति॥ ४१</a-v></p>
<p id="5.24.42"><a-v>किं नु मे न गुणाः केचित्किं वा भाग्य क्षयो हि मे।</a-v><a-v>याहं सीता वरार्हेण हीना रामेण भामिनी॥ ४२</a-v></p>
<p id="5.24.43"><a-v>श्रेयो मे जीवितान्मर्तुं विहीना या महात्मना।</a-v><a-v>रामादक्लिष्टचारित्राच्छूराच्छत्रुनिबर्हणात्॥ ४३</a-v></p>
<p id="5.24.44"><a-v>अथ वा न्यस्तशस्त्रौ तौ वने मूलफलाशनौ।</a-v><a-v>भ्रातरौ हि नर श्रेष्ठौ चरन्तौ वनगोचरौ॥ ४४</a-v></p>
<p id="5.24.45"><a-v>अथ वा राक्षसेन्द्रेण रावणेन दुरात्मना।</a-v><a-v>छद्मना घातितौ शूरौ भ्रातरौ रामलक्ष्मणौ॥ ४५</a-v></p>
<p id="5.24.46"><a-v>साहमेवंगते काले मर्तुमिच्छामि सर्वथा।</a-v><a-v>न च मे विहितो मृत्युरस्मिन्दुःखेऽपि वर्तति॥ ४६</a-v></p>
<p id="5.24.47"><a-v>धन्याः खलु महात्मानो मुनयः सत्यसंमताः।</a-v><a-v>जितात्मानो महाभागा येषां न स्तः प्रियाप्रिये॥ ४७</a-v></p>
<p id="5.24.48"><a-v>प्रियान्न संभवेद्दुःखमप्रियादधिकं भयम्।</a-v><a-v>ताभ्यां हि ये वियुज्यन्ते नमस्तेषां महात्मनाम्॥ ४८</a-v></p>
<p id="5.24.49"><a-v>साहं त्यक्ता प्रियेणेह रामेण विदितात्मना।</a-v><a-v>प्राणांस्त्यक्ष्यामि पापस्य रावणस्य गता वशम्॥ ४९</a-v></p>
<p><a-v>इति श्रीरामायणे सुन्दरकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
