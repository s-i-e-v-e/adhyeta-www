<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/007.sxml"><a-title>वाल्मीकिरामायणम् सुन्दरकाण्डम् ७ सर्गः</a-title><a-meta>
<p>Unique Words: 525</p>
</a-meta><hr><a-sec><p id="5.7.1"><a-v>तस्यालयवरिष्ठस्य मध्ये विपुलमायतम्।</a-v><a-v>ददर्श भवनश्रेष्ठं हनूमान्मारुतात्मजः॥ १</a-v></p>
<p id="5.7.2"><a-v>अर्धयोजनविस्तीर्णमायतं योजनं हि तत्।</a-v><a-v>भवनं राक्षसेन्द्रस्य बहुप्रासादसंकुलम्॥ २</a-v></p>
<p id="5.7.3"><a-v>मार्गमाणस्तु वैदेहीं सीतामायतलोचनाम्।</a-v><a-v>सर्वतः परिचक्राम हनूमानरिसूदनः॥ ३</a-v></p>
<p id="5.7.4"><a-v>चतुर्विषाणैर्द्विरदैस्त्रिविषाणैस्तथैव च।</a-v><a-v>परिक्षिप्तमसंबाधं रक्ष्यमाणमुदायुधैः॥ ४</a-v></p>
<p id="5.7.5"><a-v>राक्षसीभिश्च पत्नीभी रावणस्य निवेशनम्।</a-v><a-v>आहृताभिश्च विक्रम्य राजकन्याभिरावृतम्॥ ५</a-v></p>
<p id="5.7.6"><a-v>तन्नक्रमकराकीर्णं तिमिंगिलझषाकुलम्।</a-v><a-v>वायुवेगसमाधूतं पन्नगैरिव सागरम्॥ ६</a-v></p>
<p id="5.7.7"><a-v>या हि वैश्वरणे लक्ष्मीर्या चेन्द्रे हरिवाहने।</a-v><a-v>सा रावणगृहे सर्वा नित्यमेवानपायिनी॥ ७</a-v></p>
<p id="5.7.8"><a-v>या च राज्ञः कुबेरस्य यमस्य वरुणस्य च।</a-v><a-v>तादृशी तद्विशिष्टा वा ऋद्धी रक्षो गृहेष्विह॥ ८</a-v></p>
<p id="5.7.9"><a-v>तस्य हर्म्यस्य मध्यस्थं वेश्म चान्यत्सुनिर्मितम्।</a-v><a-v>बहुनिर्यूह संकीर्णं ददर्श पवनात्मजः॥ ९</a-v></p>
<p id="5.7.10"><a-v>ब्रह्मणोऽर्थे कृतं दिव्यं दिवि यद्विश्वकर्मणा।</a-v><a-v>विमानं पुष्पकं नाम सर्वरत्नविभूषितम्॥ १०</a-v></p>
<p id="5.7.11"><a-v>परेण तपसा लेभे यत्कुबेरः पितामहात्।</a-v><a-v>कुबेरमोजसा जित्वा लेभे तद्राक्षसेश्वरः॥ ११</a-v></p>
<p id="5.7.12"><a-v>ईहा मृगसमायुक्तैः कार्यस्वरहिरण्मयैः।</a-v><a-v>सुकृतैराचितं स्तम्भैः प्रदीप्तमिव च श्रिया॥ १२</a-v></p>
<p id="5.7.13"><a-v>मेरुमन्दरसंकाशैरुल्लिखद्भिरिवाम्बरम्।</a-v><a-v>कूटागारैः शुभाकारैः सर्वतः समलंकृतम्॥ १३</a-v></p>
<p id="5.7.14"><a-v>ज्वलनार्कप्रतीकाशं सुकृतं विश्वकर्मणा।</a-v><a-v>हेमसोपानसंयुक्तं चारुप्रवरवेदिकम्॥ १४</a-v></p>
<p id="5.7.15"><a-v>जालवातायनैर्युक्तं काञ्चनैः स्थाटिकैरपि।</a-v><a-v>इन्द्रनीलमहानीलमणिप्रवरवेदिकम्।</a-v><a-v>विमानं पुष्पकं दिव्यमारुरोह महाकपिः॥ १५</a-v></p>
<p id="5.7.16"><a-v>तत्रस्थः स तदा गन्धं पानभक्ष्यान्नसंभवम्।</a-v><a-v>दिव्यं संमूर्छितं जिघ्रन्रूपवन्तमिवानिलम्॥ १६</a-v></p>
<p id="5.7.17"><a-v>स गन्धस्तं महासत्त्वं बन्धुर्बन्धुमिवोत्तमम्।</a-v><a-v>इत एहीत्युवाचेव तत्र यत्र स रावणः॥ १७</a-v></p>
<p id="5.7.18"><a-v>ततस्तां प्रस्थितः शालां ददर्श महतीं शुभाम्।</a-v><a-v>रावणस्य मनःकान्तां कान्तामिव वरस्त्रियम्॥ १८</a-v></p>
<p id="5.7.19"><a-v>मणिसोपानविकृतां हेमजालविराजिताम्।</a-v><a-v>स्फाटिकैरावृततलां दन्तान्तरितरूपिकाम्॥ १९</a-v></p>
<p id="5.7.20"><a-v>मुक्ताभिश्च प्रवालैश्च रूप्यचामीकरैरपि।</a-v><a-v>विभूषितां मणिस्तम्भैः सुबहुस्तम्भभूषिताम्॥ २०</a-v></p>
<p id="5.7.21"><a-v>समैरृजुभिरत्युच्चैः समन्तात्सुविभूषितैः।</a-v><a-v>स्तम्भैः पक्षैरिवात्युच्चैर्दिवं संप्रस्थितामिव॥ २१</a-v></p>
<p id="5.7.22"><a-v>महत्या कुथयास्त्रीणं पृथिवीलक्षणाङ्कया।</a-v><a-v>पृथिवीमिव विस्तीर्णां सराष्ट्रगृहमालिनीम्॥ २२</a-v></p>
<p id="5.7.23"><a-v>नादितां मत्तविहगैर्दिव्यगन्धाधिवासिताम्।</a-v><a-v>परार्ध्यास्तरणोपेतां रक्षोऽधिपनिषेविताम्॥ २३</a-v></p>
<p id="5.7.24"><a-v>धूम्रामगरुधूपेन विमलां हंसपाण्डुराम्।</a-v><a-v>चित्रां पुष्पोपहारेण कल्माषीमिव सुप्रभाम्॥ २४</a-v></p>
<p id="5.7.25"><a-v>मनःसंह्लादजननीं वर्णस्यापि प्रसादिनीम्।</a-v><a-v>तां शोकनाशिनीं दिव्यां श्रियः संजननीमिव॥ २५</a-v></p>
<p id="5.7.26"><a-v>इन्द्रियाणीन्द्रियार्थैस्तु पञ्च पञ्चभिरुत्तमैः।</a-v><a-v>तर्पयामास मातेव तदा रावणपालिता॥ २६</a-v></p>
<p id="5.7.27"><a-v>स्वर्गोऽयं देवलोकोऽयमिन्द्रस्येयं पुरी भवेत्।</a-v><a-v>सिद्धिर्वेयं परा हि स्यादित्यमन्यत मारुतिः॥ २७</a-v></p>
<p id="5.7.28"><a-v>प्रध्यायत इवापश्यत्प्रदीपांस्तत्र काञ्चनान्।</a-v><a-v>धूर्तानिव महाधूर्तैर्देवनेन पराजितान्॥ २८</a-v></p>
<p id="5.7.29"><a-v>दीपानां च प्रकाशेन तेजसा रावणस्य च।</a-v><a-v>अर्चिर्भिर्भूषणानां च प्रदीप्तेत्यभ्यमन्यत॥ २९</a-v></p>
<p id="5.7.30"><a-v>ततोऽपश्यत्कुथासीनं नानावर्णाम्बरस्रजम्।</a-v><a-v>सहस्रं वरनारीणां नानावेषविभूषितम्॥ ३०</a-v></p>
<p id="5.7.31"><a-v>परिवृत्तेऽर्धरात्रे तु पाननिद्रावशं गतम्।</a-v><a-v>क्रीडित्वोपरतं रात्रौ सुष्वाप बलवत्तदा॥ ३१</a-v></p>
<p id="5.7.32"><a-v>तत्प्रसुप्तं विरुरुचे निःशब्दान्तरभूषणम्।</a-v><a-v>निःशब्दहंसभ्रमरं यथा पद्मवनं महत्॥ ३२</a-v></p>
<p id="5.7.33"><a-v>तासां संवृतदन्तानि मीलिताक्षाणि मारुतिः।</a-v><a-v>अपश्यत्पद्मगन्धीनि वदनानि सुयोषिताम्॥ ३३</a-v></p>
<p id="5.7.34"><a-v>प्रबुद्धानीव पद्मानि तासां भूत्वा क्षपाक्षये।</a-v><a-v>पुनःसंवृतपत्राणि रात्राविव बभुस्तदा॥ ३४</a-v></p>
<p id="5.7.35"><a-v>इमानि मुखपद्मानि नियतं मत्तषट्पदाः।</a-v><a-v>अम्बुजानीव फुल्लानि प्रार्थयन्ति पुनः पुनः॥ ३५</a-v></p>
<p id="5.7.36"><a-v>इति वामन्यत श्रीमानुपपत्त्या महाकपिः।</a-v><a-v>मेने हि गुणतस्तानि समानि सलिलोद्भवैः॥ ३६</a-v></p>
<p id="5.7.37"><a-v>सा तस्य शुशुभे शाला ताभिः स्त्रीभिर्विराजिता।</a-v><a-v>शारदीव प्रसन्ना द्यौस्ताराभिरभिशोभिता॥ ३७</a-v></p>
<p id="5.7.38"><a-v>स च ताभिः परिवृतः शुशुभे राक्षसाधिपः।</a-v><a-v>यथा ह्युडुपतिः श्रीमांस्ताराभिरभिसंवृतः॥ ३८</a-v></p>
<p id="5.7.39"><a-v>याश्च्यवन्तेऽम्बरात्ताराः पुण्यशेषसमावृताः।</a-v><a-v>इमास्ताः संगताः कृत्स्ना इति मेने हरिस्तदा॥ ३९</a-v></p>
<p id="5.7.40"><a-v>ताराणामिव सुव्यक्तं महतीनां शुभार्चिषाम्।</a-v><a-v>प्रभावर्णप्रसादाश्च विरेजुस्तत्र योषिताम्॥ ४०</a-v></p>
<p id="5.7.41"><a-v>व्यावृत्तगुरुपीनस्रक्प्रकीर्णवरभूषणाः।</a-v><a-v>पानव्यायामकालेषु निद्रापहृतचेतसः॥ ४१</a-v></p>
<p id="5.7.42"><a-v>व्यावृत्ततिलकाः काश्चित्काश्चिदुद्भ्रान्तनूपुराः।</a-v><a-v>पार्श्वे गलितहाराश्च काश्चित्परमयोषितः॥ ४२</a-v></p>
<p id="5.7.43"><a-v>मुखा हारवृताश्चान्याः काश्चित्प्रस्रस्तवाससः।</a-v><a-v>व्याविद्धरशना दामाः किशोर्य इव वाहिताः॥ ४३</a-v></p>
<p id="5.7.44"><a-v>सुकुण्डलधराश्चान्या विच्छिन्नमृदितस्रजः।</a-v><a-v>गजेन्द्रमृदिताः फुल्ला लता इव महावने॥ ४४</a-v></p>
<p id="5.7.45"><a-v>चन्द्रांशुकिरणाभाश्च हाराः कासांचिदुत्कटाः।</a-v><a-v>हंसा इव बभुः सुप्ताः स्तनमध्येषु योषिताम्॥ ४५</a-v></p>
<p id="5.7.46"><a-v>अपरासां च वैदूर्याः कादम्बा इव पक्षिणः।</a-v><a-v>हेमसूत्राणि चान्यासां चक्रवाका इवाभवन्॥ ४६</a-v></p>
<p id="5.7.47"><a-v>हंसकारण्डवाकीर्णाश्चक्रवाकोपशोभिताः।</a-v><a-v>आपगा इव ता रेजुर्जघनैः पुलिनैरिव॥ ४७</a-v></p>
<p id="5.7.48"><a-v>किङ्किणीजालसंकाशास्ता हेमविपुलाम्बुजाः।</a-v><a-v>भावग्राहा यशस्तीराः सुप्ता नद्य इवाबभुः॥ ४८</a-v></p>
<p id="5.7.49"><a-v>मृदुष्वङ्गेषु कासांचित्कुचाग्रेषु च संस्थिताः।</a-v><a-v>बभूवुर्भूषणानीव शुभा भूषणराजयः॥ ४९</a-v></p>
<p id="5.7.50"><a-v>अंशुकान्ताश्च कासांचिन्मुखमारुतकम्पिताः।</a-v><a-v>उपर्युपरि वक्त्राणां व्याधूयन्ते पुनः पुनः॥ ५०</a-v></p>
<p id="5.7.51"><a-v>ताः पाताका इवोद्धूताः पत्नीनां रुचिरप्रभाः।</a-v><a-v>नानावर्णसुवर्णानां वक्त्रमूलेषु रेजिरे॥ ५१</a-v></p>
<p id="5.7.52"><a-v>ववल्गुश्चात्र कासांचित्कुण्डलानि शुभार्चिषाम्।</a-v><a-v>मुखमारुतसंसर्गान्मन्दं मन्दं सुयोषिताम्॥ ५२</a-v></p>
<p id="5.7.53"><a-v>शर्करासवगन्धः स प्रकृत्या सुरभिः सुखः।</a-v><a-v>तासां वदननिःश्वासः सिषेवे रावणं तदा॥ ५३</a-v></p>
<p id="5.7.54"><a-v>रावणाननशङ्काश्च काश्चिद्रावणयोषितः।</a-v><a-v>मुखानि स्म सपत्नीनामुपाजिघ्रन्पुनः पुनः॥ ५४</a-v></p>
<p id="5.7.55"><a-v>अत्यर्थं सक्तमनसो रावणे ता वरस्त्रियः।</a-v><a-v>अस्वतन्त्राः सपत्नीनां प्रियमेवाचरंस्तदा॥ ५५</a-v></p>
<p id="5.7.56"><a-v>बाहूनुपनिधायान्याः पारिहार्य विभूषिताः।</a-v><a-v>अंशुकानि च रम्याणि प्रमदास्तत्र शिश्यिरे॥ ५६</a-v></p>
<p id="5.7.57"><a-v>अन्या वक्षसि चान्यस्यास्तस्याः काचित्पुनर्भुजम्।</a-v><a-v>अपरा त्वङ्कमन्यस्यास्तस्याश्चाप्यपरा भुजौ॥ ५७</a-v></p>
<p id="5.7.58"><a-v>ऊरुपार्श्वकटीपृष्ठमन्योन्यस्य समाश्रिताः।</a-v><a-v>परस्परनिविष्टाङ्ग्यो मदस्नेहवशानुगाः॥ ५८</a-v></p>
<p id="5.7.59"><a-v>अन्योन्यस्याङ्गसंस्पर्शात्प्रीयमाणाः सुमध्यमाः।</a-v><a-v>एकीकृतभुजाः सर्वाः सुषुपुस्तत्र योषितः॥ ५९</a-v></p>
<p id="5.7.60"><a-v>अन्योन्यभुजसूत्रेण स्त्रीमालाग्रथिता हि सा।</a-v><a-v>मालेव ग्रथिता सूत्रे शुशुभे मत्तषट्पदा॥ ६०</a-v></p>
<p id="5.7.61"><a-v>लतानां माधवे मासि फुल्लानां वायुसेवनात्।</a-v><a-v>अन्योन्यमालाग्रथितं संसक्तकुसुमोच्चयम्॥ ६१</a-v></p>
<p id="5.7.62"><a-v>व्यतिवेष्टितसुस्कन्थमन्योन्यभ्रमराकुलम्।</a-v><a-v>आसीद्वनमिवोद्धूतं स्त्रीवनं रावणस्य तत्॥ ६२</a-v></p>
<p id="5.7.63"><a-v>उचितेष्वपि सुव्यक्तं न तासां योषितां तदा।</a-v><a-v>विवेकः शक्य आधातुं भूषणाङ्गाम्बरस्रजाम्॥ ६३</a-v></p>
<p id="5.7.64"><a-v>रावणे सुखसंविष्टे ताः स्त्रियो विविधप्रभाः।</a-v><a-v>ज्वलन्तः काञ्चना दीपाः प्रेक्षन्तानिमिषा इव॥ ६४</a-v></p>
<p id="5.7.65"><a-v>राजर्षिपितृदैत्यानां गन्धर्वाणां च योषितः।</a-v><a-v>रक्षसां चाभवन्कन्यास्तस्य कामवशं गताः॥ ६५</a-v></p>
<p id="5.7.66"><a-v>न तत्र काचित्प्रमदा प्रसह्य वीर्योपपन्नेन गुणेन लब्धा।</a-v><a-v>न चान्यकामापि न चान्यपूर्वा विना वरार्हां जनकात्मजां तु॥ ६६</a-v></p>
<p id="5.7.67"><a-v>न चाकुलीना न च हीनरूपा नादक्षिणा नानुपचार युक्ता।</a-v><a-v>भार्याभवत्तस्य न हीनसत्त्वा न चापि कान्तस्य न कामनीया॥ ६७</a-v></p>
<p id="5.7.68"><a-v>बभूव बुद्धिस्तु हरीश्वरस्य यदीदृशी राघवधर्मपत्नी।</a-v><a-v>इमा यथा राक्षसराजभार्याः सुजातमस्येति हि साधुबुद्धेः॥ ६८</a-v></p>
<p id="5.7.69"><a-v>पुनश्च सोऽचिन्तयदार्तरूपो ध्रुवं विशिष्टा गुणतो हि सीता।</a-v><a-v>अथायमस्यां कृतवान्महात्मा लङ्केश्वरः कष्टमनार्यकर्म॥ ६९</a-v></p>
<p><a-v>इति श्रीरामायणे सुन्दरकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
