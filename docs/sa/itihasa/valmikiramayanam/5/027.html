<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/027.sxml"><a-title>वाल्मीकिरामायणम् सुन्दरकाण्डम् २७ सर्गः</a-title><a-meta>
<p>Unique Words: 91</p>
</a-meta><hr><a-sec><p id="5.27.1"><a-v>तथागतां तां व्यथितामनिन्दितां व्यपेतहर्षां परिदीनमानसाम्।</a-v><a-v>शुभां निमित्तानि शुभानि भेजिरे नरं श्रिया जुष्टमिवोपजीविनः॥ १</a-v></p>
<p id="5.27.2"><a-v>तस्याः शुभं वाममरालपक्ष्म राजीवृतं कृष्णविशालशुक्लम्।</a-v><a-v>प्रास्पन्दतैकं नयनं सुकेश्या मीनाहतं पद्ममिवाभिताम्रम्॥ २</a-v></p>
<p id="5.27.3"><a-v>भुजश्च चार्वञ्चितपीनवृत्तः परार्ध्य कालागुरुचन्दनार्हः।</a-v><a-v>अनुत्तमेनाध्युषितः प्रियेण चिरेण वामः समवेपताशु॥ ३</a-v></p>
<p id="5.27.4"><a-v>गजेन्द्रहस्तप्रतिमश्च पीन स्तयोर्द्वयोः संहतयोः सुजातः।</a-v><a-v>प्रस्पन्दमानः पुनरूरुरस्या रामं पुरस्तात्स्थितमाचचक्षे॥ ४</a-v></p>
<p id="5.27.5"><a-v>शुभं पुनर्हेमसमानवर्ण मीषद्रजोध्वस्तमिवामलाक्ष्याः।</a-v><a-v>वासः स्थितायाः शिखराग्रदन्त्याः किंचित्परिस्रंसत चारुगात्र्याः॥ ५</a-v></p>
<p id="5.27.6"><a-v>एतैर्निमित्तैरपरैश्च सुभ्रूः संबोधिता प्रागपि साधुसिद्धैः।</a-v><a-v>वातातपक्लान्तमिव प्रनष्टं वर्षेण बीजं प्रतिसंजहर्ष॥ ६</a-v></p>
<p id="5.27.7"><a-v>तस्याः पुनर्बिम्बफलोपमौष्ठं स्वक्षिभ्रुकेशान्तमरालपक्ष्म।</a-v><a-v>वक्त्रं बभासे सितशुक्लदंष्ट्रं राहोर्मुखाच्चन्द्र इव प्रमुक्तः॥ ७</a-v></p>
<p id="5.27.8"><a-v>सा वीतशोका व्यपनीततन्द्री शान्तज्वरा हर्षविबुद्धसत्त्वा।</a-v><a-v>अशोभतार्या वदनेन शुक्ले शीतान्शुना रात्रिरिवोदितेन॥ ८</a-v></p>
<p><a-v>इति श्रीरामायणे सुन्दरकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
