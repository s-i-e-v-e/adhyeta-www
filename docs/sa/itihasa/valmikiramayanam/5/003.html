<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/003.sxml"><a-title>वाल्मीकिरामायणम् सुन्दरकाण्डम् ३ सर्गः</a-title><a-meta>
<p>Unique Words: 261</p>
</a-meta><hr><a-sec><p id="5.3.1"><a-v>स लम्बशिखरे लम्बे लम्बतोयदसंनिभे।</a-v><a-v>सत्त्वमास्थाय मेधावी हनुमान्मारुतात्मजः॥ १</a-v></p>
<p id="5.3.2"><a-v>निशि लङ्कां महासत्त्वो विवेश कपिकुञ्जरः।</a-v><a-v>रम्यकाननतोयाढ्यां पुरीं रावणपालिताम्॥ २</a-v></p>
<p id="5.3.3"><a-v>शारदाम्बुधरप्रख्यैर्भवनैरुपशोभिताम्।</a-v><a-v>सागरोपमनिर्घोषां सागरानिलसेविताम्॥ ३</a-v></p>
<p id="5.3.4"><a-v>सुपुष्टबलसंगुप्तां यथैव विटपावतीम्।</a-v><a-v>चारुतोरणनिर्यूहां पाण्डुरद्वारतोरणाम्॥ ४</a-v></p>
<p id="5.3.5"><a-v>भुजगाचरितां गुप्तां शुभां भोगवतीमिव।</a-v><a-v>तां सविद्युद्घनाकीर्णां ज्योतिर्मार्गनिषेविताम्॥ ५</a-v></p>
<p id="5.3.6"><a-v>चण्डमारुतनिर्ह्रादां यथेन्द्रस्यामरावतीम्।</a-v><a-v>शातकुम्भेन महता प्राकारेणाभिसंवृताम्॥ ६</a-v></p>
<p id="5.3.7"><a-v>किङ्किणीजालघोषाभिः पताकाभिरलंकृताम्।</a-v><a-v>आसाद्य सहसा हृष्टः प्राकारमभिपेदिवान्॥ ७</a-v></p>
<p id="5.3.8"><a-v>विस्मयाविष्टहृदयः पुरीमालोक्य सर्वतः।</a-v><a-v>जाम्बूनदमयैर्द्वारैर्वैदूर्यकृतवेदिकैः॥ ८</a-v></p>
<p id="5.3.9"><a-v>मणिस्फटिक मुक्ताभिर्मणिकुट्टिमभूषितैः।</a-v><a-v>तप्तहाटकनिर्यूहै राजतामलपाण्डुरैः॥ ९</a-v></p>
<p id="5.3.10"><a-v>वैदूर्यतलसोपानैः स्फाटिकान्तरपांसुभिः।</a-v><a-v>चारुसंजवनोपेतैः खमिवोत्पतितैः शुभैः॥ १०</a-v></p>
<p id="5.3.11"><a-v>क्रौञ्चबर्हिणसंघुष्टे राजहंसनिषेवितैः।</a-v><a-v>तूर्याभरणनिर्घोषैः सर्वतः प्रतिनादिताम्॥ ११</a-v></p>
<p id="5.3.12"><a-v>वस्वोकसाराप्रतिमां समीक्ष्य नगरीं ततः।</a-v><a-v>खमिवोत्पतितां लङ्कां जहर्ष हनुमान्कपिः॥ १२</a-v></p>
<p id="5.3.13"><a-v>तां समीक्ष्य पुरीं लङ्कां राक्षसाधिपतेः शुभाम्।</a-v><a-v>अनुत्तमामृद्धियुतां चिन्तयामास वीर्यवान्॥ १३</a-v></p>
<p id="5.3.14"><a-v>नेयमन्येन नगरी शक्या धर्षयितुं बलात्।</a-v><a-v>रक्षिता रावणबलैरुद्यतायुधधारिभिः॥ १४</a-v></p>
<p id="5.3.15"><a-v>कुमुदाङ्गदयोर्वापि सुषेणस्य महाकपेः।</a-v><a-v>प्रसिद्धेयं भवेद्भूमिर्मैन्दद्विविदयोरपि॥ १५</a-v></p>
<p id="5.3.16"><a-v>विवस्वतस्तनूजस्य हरेश्च कुशपर्वणः।</a-v><a-v>ऋक्षस्य केतुमालस्य मम चैव गतिर्भवेत्॥ १६</a-v></p>
<p id="5.3.17"><a-v>समीक्ष्य तु महाबाहो राघवस्य पराक्रमम्।</a-v><a-v>लक्ष्मणस्य च विक्रान्तमभवत्प्रीतिमान्कपिः॥ १७</a-v></p>
<p id="5.3.18"><a-v>तां रत्नवसनोपेतां कोष्ठागारावतंसकाम्।</a-v><a-v>यन्त्रागारस्तनीमृद्धां प्रमदामिव भूषिताम्॥ १८</a-v></p>
<p id="5.3.19"><a-v>तां नष्टतिमिरां दीपैर्भास्वरैश्च महागृहैः।</a-v><a-v>नगरीं राक्षसेन्द्रस्य ददर्श स महाकपिः॥ १९</a-v></p>
<p id="5.3.20"><a-v>प्रविष्टः सत्त्वसंपन्नो निशायां मारुतात्मजः।</a-v><a-v>स महापथमास्थाय मुक्तापुष्पविराजितम्॥ २०</a-v></p>
<p id="5.3.21"><a-v>हसितोद्घुष्टनिनदैस्तूर्यघोष पुरः सरैः।</a-v><a-v>वज्राङ्कुशनिकाशैश्च वज्रजालविभूषितैः।</a-v><a-v>गृहमेधैः पुरी रम्या बभासे द्यौरिवाम्बुदैः॥ २१</a-v></p>
<p id="5.3.22"><a-v>प्रजज्वाल तदा लङ्का रक्षोगणगृहैः शुभैः।</a-v><a-v>सिताभ्रसदृशैश्चित्रैः पद्मस्वस्तिकसंस्थितैः।</a-v><a-v>वर्धमानगृहैश्चापि सर्वतः सुविभाषितैः॥ २२</a-v></p>
<p id="5.3.23"><a-v>तां चित्रमाल्याभरणां कपिराजहितंकरः।</a-v><a-v>राघवार्थं चरञ्श्रीमान्ददर्श च ननन्द च॥ २३</a-v></p>
<p id="5.3.24"><a-v>शुश्राव मधुरं गीतं त्रिस्थानस्वरभूषितम्।</a-v><a-v>स्त्रीणां मदसमृद्धानां दिवि चाप्सरसामिव॥ २४</a-v></p>
<p id="5.3.25"><a-v>शुश्राव काञ्चीनिनादं नूपुराणां च निःस्वनम्।</a-v><a-v>सोपाननिनदांश्चैव भवनेषु महात्मनम्।</a-v><a-v>आस्फोटितनिनादांश्च क्ष्वेडितांश्च ततस्ततः॥ २५</a-v></p>
<p id="5.3.26"><a-v>स्वाध्याय निरतांश्चैव यातुधानान्ददर्श सः।</a-v><a-v>रावणस्तवसंयुक्तान्गर्जतो राक्षसानपि॥ २६</a-v></p>
<p id="5.3.27"><a-v>राजमार्गं समावृत्य स्थितं रक्षोबलं महत्।</a-v><a-v>ददर्श मध्यमे गुल्मे राक्षसस्य चरान्बहून्॥ २७</a-v></p>
<p id="5.3.28"><a-v>दीक्षिताञ्जटिलान्मुण्डान्गोऽजिनाम्बरवाससः।</a-v><a-v>दर्भमुष्टिप्रहरणानग्निकुण्डायुधांस्तथा॥ २८</a-v></p>
<p id="5.3.29"><a-v>कूटमुद्गरपाणींश्च दण्डायुधधरानपि।</a-v><a-v>एकाक्षानेककर्णांश्च चलल्लम्बपयोधरान्॥ २९</a-v></p>
<p id="5.3.30"><a-v>करालान्भुग्नवक्त्रांश्च विकटान्वामनांस्तथा।</a-v><a-v>धन्विनः खड्गिनश्चैव शतघ्नी मुसलायुधान्।</a-v><a-v>परिघोत्तमहस्तांश्च विचित्रकवचोज्ज्वलान्॥ ३०</a-v></p>
<p id="5.3.31"><a-v>नातिष्ठूलान्नातिकृशान्नातिदीर्घातिह्रस्वकान्।</a-v><a-v>विरूपान्बहुरूपांश्च सुरूपांश्च सुवर्चसः॥ ३१</a-v></p>
<p id="5.3.32"><a-v>शक्तिवृक्षायुधांश्चैव पट्टिशाशनिधारिणः।</a-v><a-v>क्षेपणीपाशहस्तांश्च ददर्श स महाकपिः॥ ३२</a-v></p>
<p id="5.3.33"><a-v>स्रग्विणस्त्वनुलिप्तांश्च वराभरणभूषितान्।</a-v><a-v>तीक्ष्णशूलधरांश्चैव वज्रिणश्च महाबलान्॥ ३३</a-v></p>
<p id="5.3.34"><a-v>शतसाहस्रमव्यग्रमारक्षं मध्यमं कपिः।</a-v><a-v>प्राकारावृतमत्यन्तं ददर्श स महाकपिः॥ ३४</a-v></p>
<p id="5.3.35"><a-v>त्रिविष्टपनिभं दिव्यं दिव्यनादविनादितम्।</a-v><a-v>वाजिहेषितसंघुष्टं नादितं भूषणैस्तथा॥ ३५</a-v></p>
<p id="5.3.36"><a-v>रथैर्यानैर्विमानैश्च तथा गजहयैः शुभैः।</a-v><a-v>वारणैश्च चतुर्दन्तैः श्वेताभ्रनिचयोपमैः॥ ३६</a-v></p>
<p id="5.3.37"><a-v>भूषितं रुचिरद्वारं मत्तैश्च मृगपक्षिभिः।</a-v><a-v>राक्षसाधिपतेर्गुप्तमाविवेश गृहं कपिः॥ ३७</a-v></p>
<p><a-v>इति श्रीरामायणे सुन्दरकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
