<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/060.sxml"><a-title>वाल्मीकिरामायणम् सुन्दरकाण्डम् ६० सर्गः</a-title><a-meta>
<p>Unique Words: 317</p>
</a-meta><hr><a-sec><p id="5.60.1"><a-v>तानुवाच हरिश्रेष्ठो हनूमान्वानरर्षभः।</a-v><a-v>अव्यग्रमनसो यूयं मधु सेवत वानराः॥ १</a-v></p>
<p id="5.60.2"><a-v>श्रुत्वा हनुमतो वाक्यं हरीणां प्रवरोऽङ्गदः।</a-v><a-v>प्रत्युवाच प्रसन्नात्मा पिबन्तु हरयो मधु॥ २</a-v></p>
<p id="5.60.3"><a-v>अवश्यं कृतकार्यस्य वाक्यं हनुमतो मया।</a-v><a-v>अकार्यमपि कर्तव्यं किमङ्ग पुनरीदृशम्॥ ३</a-v></p>
<p id="5.60.4"><a-v>अन्दगस्य मुखाच्छ्रुत्वा वचनं वानरर्षभाः।</a-v><a-v>साधु साध्विति संहृष्टा वानराः प्रत्यपूजयन्॥ ४</a-v></p>
<p id="5.60.5"><a-v>पूजयित्वाङ्गदं सर्वे वानरा वानरर्षभम्।</a-v><a-v>जग्मुर्मधुवनं यत्र नदीवेग इव द्रुतम्॥ ५</a-v></p>
<p id="5.60.6"><a-v>ते प्रहृष्टा मधुवनं पालानाक्रम्य वीर्यतः।</a-v><a-v>अतिसर्गाच्च पटवो दृष्ट्वा श्रुत्वा च मैथिलीम्॥ ६</a-v></p>
<p id="5.60.7"><a-v>उत्पत्य च ततः सर्वे वनपालान्समागताः।</a-v><a-v>ताडयन्ति स्म शतशः सक्तान्मधुवने तदा॥ ७</a-v></p>
<p id="5.60.8"><a-v>मधूनि द्रोणमात्राणि बहुभिः परिगृह्य ते।</a-v><a-v>घ्नन्ति स्म सहिताः सर्वे भक्षयन्ति तथापरे॥ ८</a-v></p>
<p id="5.60.9"><a-v>केचित्पीत्वापविध्यन्ति मधूनि मधुपिङ्गलाः।</a-v><a-v>मधूच्चिष्टेन केचिच्च जघ्नुरन्योन्यमुत्कटाः॥ ९</a-v></p>
<p id="5.60.10"><a-v>अपरे वृक्षमूलेषु शाखां गृह्य व्यवस्थितः।</a-v><a-v>अत्यर्थं च मदग्लानाः पर्णान्यास्तीर्य शेरते॥ १०</a-v></p>
<p id="5.60.11"><a-v>उन्मत्तभूताः प्लवगा मधुमत्ताश्च हृष्टवत्।</a-v><a-v>क्षिपन्त्यपि तथान्योन्यं स्खलन्त्यपि तथापरे॥ ११</a-v></p>
<p id="5.60.12"><a-v>केचित्क्ष्वेडान्प्रकुर्वन्ति केचित्कूजन्ति हृष्टवत्।</a-v><a-v>हरयो मधुना मत्ताः केचित्सुप्ता महीतले॥ १२</a-v></p>
<p id="5.60.13"><a-v>येऽप्यत्र मधुपालाः स्युः प्रेष्या दधिमुखस्य तु।</a-v><a-v>तेऽपि तैर्वानरैर्भीमैः प्रतिषिद्धा दिशो गताः॥ १३</a-v></p>
<p id="5.60.14"><a-v>जानुभिश्च प्रकृष्टाश्च देवमार्गं च दर्शिताः।</a-v><a-v>अब्रुवन्परमोद्विग्ना गत्वा दधिमुखं वचः॥ १४</a-v></p>
<p id="5.60.15"><a-v>हनूमता दत्तवरैर्हतं मधुवनं बलात्।</a-v><a-v>वयं च जानुभिः कृष्टा देवमार्गं च दर्शिताः॥ १५</a-v></p>
<p id="5.60.16"><a-v>ततो दधिमुखः क्रुद्धो वनपस्तत्र वानरः।</a-v><a-v>हतं मधुवनं श्रुत्वा सान्त्वयामास तान्हरीन्॥ १६</a-v></p>
<p id="5.60.17"><a-v>एतागच्छत गच्छामो वानरानतिदर्पितान्।</a-v><a-v>बलेनावारयिष्यामो मधु भक्षयतो वयम्॥ १७</a-v></p>
<p id="5.60.18"><a-v>श्रुत्वा दधिमुखस्येदं वचनं वानरर्षभाः।</a-v><a-v>पुनर्वीरा मधुवनं तेनैव सहिता ययुः॥ १८</a-v></p>
<p id="5.60.19"><a-v>मध्ये चैषां दधिमुखः प्रगृह्य सुमहातरुम्।</a-v><a-v>समभ्यधावद्वेगेना ते च सर्वे प्लवंगमाः॥ १९</a-v></p>
<p id="5.60.20"><a-v>ते शिलाः पादपांश्चापि पाषाणांश्चापि वानराः।</a-v><a-v>गृहीत्वाभ्यागमन्क्रुद्धा यत्र ते कपिकुञ्जराः॥ २०</a-v></p>
<p id="5.60.21"><a-v>ते स्वामिवचनं वीरा हृदयेष्ववसज्य तत्।</a-v><a-v>त्वरया ह्यभ्यधावन्त सालतालशिलायुधाः॥ २१</a-v></p>
<p id="5.60.22"><a-v>वृक्षस्थांश्च तलस्थांश्च वानरान्बलदर्पितान्।</a-v><a-v>अभ्यक्रामन्त ते वीराः पालास्तत्र सहस्रशः॥ २२</a-v></p>
<p id="5.60.23"><a-v>अथ दृष्ट्वा दधिमुखं क्रुद्धं वानरपुंगवाः।</a-v><a-v>अभ्यधावन्त वेगेन हनूमत्प्रमुखास्तदा॥ २३</a-v></p>
<p id="5.60.24"><a-v>तं सवृक्षं महाबाहुमापतन्तं महाबलम्।</a-v><a-v>आर्यकं प्राहरत्तत्र बाहुभ्यां कुपितोऽङ्गदः॥ २४</a-v></p>
<p id="5.60.25"><a-v>मदान्धश न वेदैनमार्यकोऽयं ममेति सः।</a-v><a-v>अथैनं निष्पिपेषाशु वेगवद्वसुधातले॥ २५</a-v></p>
<p id="5.60.26"><a-v>स भग्नबाहुर्विमुखो विह्वलः शोणितोक्षितः।</a-v><a-v>मुमोह सहसा वीरो मुहूर्तं कपिकुञ्जरः॥ २६</a-v></p>
<p id="5.60.27"><a-v>स कथंचिद्विमुक्तस्तैर्वानरैर्वानरर्षभः।</a-v><a-v>उवाचैकान्तमागम्य भृत्यांस्तान्समुपागतान्॥ २७</a-v></p>
<p id="5.60.28"><a-v>एते तिष्ठन्तु गच्छामो भर्ता नो यत्र वानरः।</a-v><a-v>सुग्रीवो विपुलग्रीवः सह रामेण तिष्ठति॥ २८</a-v></p>
<p id="5.60.29"><a-v>सर्वं चैवाङ्गदे दोषं श्रावयिष्यामि पार्थिव।</a-v><a-v>अमर्षी वचनं श्रुत्वा घातयिष्यति वानरान्॥ २९</a-v></p>
<p id="5.60.30"><a-v>इष्टं मधुवनं ह्येतत्सुग्रीवस्य महात्मनः।</a-v><a-v>पितृपैतामहं दिव्यं देवैरपि दुरासदम्॥ ३०</a-v></p>
<p id="5.60.31"><a-v>स वानरानिमान्सर्वान्मधुलुब्धान्गतायुषः।</a-v><a-v>घातयिष्यति दण्डेन सुग्रीवः ससुहृज्जनान्॥ ३१</a-v></p>
<p id="5.60.32"><a-v>वध्या ह्येते दुरात्मानो नृपाज्ञा परिभाविनः।</a-v><a-v>अमर्षप्रभवो रोषः सफलो नो भविष्यति॥ ३२</a-v></p>
<p id="5.60.33"><a-v>एवमुक्त्वा दधिमुखो वनपालान्महाबलः।</a-v><a-v>जगाम सहसोत्पत्य वनपालैः समन्वितः॥ ३३</a-v></p>
<p id="5.60.34"><a-v>निमेषान्तरमात्रेण स हि प्राप्तो वनालयः।</a-v><a-v>सहस्रांशुसुतो धीमान्सुग्रीवो यत्र वानरः॥ ३४</a-v></p>
<p id="5.60.35"><a-v>रामं च लक्ष्मणं चैव दृष्ट्वा सुग्रीवमेव च।</a-v><a-v>समप्रतिष्ठां जगतीमाकाशान्निपपात ह॥ ३५</a-v></p>
<p id="5.60.36"><a-v>स निपत्य महावीर्यः सर्वैस्तैः परिवारितः।</a-v><a-v>हरिर्दधिमुखः पालैः पालानां परमेश्वरः॥ ३६</a-v></p>
<p id="5.60.37"><a-v>स दीनवदनो भूत्वा कृत्वा शिरसि चाञ्जलिम्।</a-v><a-v>सुग्रीवस्य शुभौ मूर्ध्ना चरणौ प्रत्यपीडयत्॥ ३७</a-v></p>
<p><a-v>इति श्रीरामायणे सुन्दरकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
