<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/018.sxml"><a-title>वाल्मीकिरामायणम् सुन्दरकाण्डम् १८ सर्गः</a-title><a-meta>
<p>Unique Words: 313</p>
</a-meta><hr><a-sec><p id="5.18.1"><a-v>स तां परिवृतां दीनां निरानन्दां तपस्विनीम्।</a-v><a-v>साकारैर्मधुरैर्वाक्यैर्न्यदर्शयत रावणः॥ १</a-v></p>
<p id="5.18.2"><a-v>मां दृष्ट्वा नागनासोरुगूहमाना स्तनोदरम्।</a-v><a-v>अदर्शनमिवात्मानं भयान्नेतुं त्वमिच्छसि॥ २</a-v></p>
<p id="5.18.3"><a-v>कामये त्वां विशालाक्षि बहुमन्यस्व मां प्रिये।</a-v><a-v>सर्वाङ्गगुणसंपन्ने सर्वलोकमनोहरे॥ ३</a-v></p>
<p id="5.18.4"><a-v>नेह केचिन्मनुष्या वा राक्षसाः कामरूपिणः।</a-v><a-v>व्यपसर्पतु ते सीते भयं मत्तः समुत्थितम्॥ ४</a-v></p>
<p id="5.18.5"><a-v>स्वधर्मे रक्षसां भीरु सर्वथैष न संशयः।</a-v><a-v>गमनं वा परस्त्रीणां हरणं संप्रमथ्य वा॥ ५</a-v></p>
<p id="5.18.6"><a-v>एवं चैतदकामां च न त्वां स्प्रक्ष्यामि मैथिलि।</a-v><a-v>कामं कामः शरीरे मे यथाकामं प्रवर्तताम्॥ ६</a-v></p>
<p id="5.18.7"><a-v>देवि नेह भयं कार्यं मयि विश्वसिहि प्रिये।</a-v><a-v>प्रणयस्व च तत्त्वेन मैवं भूः शोकलालसा॥ ७</a-v></p>
<p id="5.18.8"><a-v>एकवेणी धराशय्या ध्यानं मलिनमम्बरम्।</a-v><a-v>अस्थानेऽप्युपवासश्च नैतान्यौपयिकानि ते॥ ८</a-v></p>
<p id="5.18.9"><a-v>विचित्राणि च माल्यानि चन्दनान्यगरूणि च।</a-v><a-v>विविधानि च वासांसि दिव्यान्याभरणानि च॥ ९</a-v></p>
<p id="5.18.10"><a-v>महार्हाणि च पानानि यानानि शयनानि च।</a-v><a-v>गीतं नृत्तं च वाद्यं च लभ मां प्राप्य मैथिलि॥ १०</a-v></p>
<p id="5.18.11"><a-v>स्त्रीरत्नमसि मैवं भूः कुरु गात्रेषु भूषणम्।</a-v><a-v>मां प्राप्य तु कथं हि स्यास्त्वमनर्हा सुविग्रहे॥ ११</a-v></p>
<p id="5.18.12"><a-v>इदं ते चारुसंजातं यौवनं व्यतिवर्तते।</a-v><a-v>यदतीतं पुनर्नैति स्रोतः शीघ्रमपामिव॥ १२</a-v></p>
<p id="5.18.13"><a-v>त्वां कृत्वोपरतो मन्ये रूपकर्ता स विश्वकृत्।</a-v><a-v>न हि रूपोपमा त्वन्या तवास्ति शुभदर्शने॥ १३</a-v></p>
<p id="5.18.14"><a-v>त्वां समासाद्य वैदेहि रूपयौवनशालिनीम्।</a-v><a-v>कः पुमानतिवर्तेत साक्षादपि पितामहः॥ १४</a-v></p>
<p id="5.18.15"><a-v>यद्यत्पश्यामि ते गात्रं शीतांशुसदृशानने।</a-v><a-v>तस्मिंस्तस्मिन्पृथुश्रोणि चक्षुर्मम निबध्यते॥ १५</a-v></p>
<p id="5.18.16"><a-v>भव मैथिलि भार्या मे मोहमेनं विसर्जय।</a-v><a-v>बह्वीनामुत्तमस्त्रीणां ममाग्रमहिषी भव॥ १६</a-v></p>
<p id="5.18.17"><a-v>लोकेभ्यो यानि रत्नानि संप्रमथ्याहृतानि मे।</a-v><a-v>तानि ते भीरु सर्वाणि राज्यं चैतदहं च ते॥ १७</a-v></p>
<p id="5.18.18"><a-v>विजित्य पृथिवीं सर्वां नानानगरमालिनीम्।</a-v><a-v>जनकाय प्रदास्यामि तव हेतोर्विलासिनि॥ १८</a-v></p>
<p id="5.18.19"><a-v>नेह पश्यामि लोकेऽन्यं यो मे प्रतिबलो भवेत्।</a-v><a-v>पश्य मे सुमहद्वीर्यमप्रतिद्वन्द्वमाहवे॥ १९</a-v></p>
<p id="5.18.20"><a-v>असकृत्संयुगे भग्ना मया विमृदितध्वजाः।</a-v><a-v>अशक्ताः प्रत्यनीकेषु स्थातुं मम सुरासुराः॥ २०</a-v></p>
<p id="5.18.21"><a-v>इच्छ मां क्रियतामद्य प्रतिकर्म तवोत्तमम्।</a-v><a-v>सप्रभाण्यवसज्जन्तां तवाङ्गे भूषणानि च।</a-v><a-v>साधु पश्यामि ते रूपं संयुक्तं प्रतिकर्मणा॥ २१</a-v></p>
<p id="5.18.22"><a-v>प्रतिकर्माभिसंयुक्ता दाक्षिण्येन वरानने।</a-v><a-v>भुङ्क्ष्व भोगान्यथाकामं पिब भीरु रमस्व च।</a-v><a-v>यथेष्टं च प्रयच्छ त्वं पृथिवीं वा धनानि च॥ २२</a-v></p>
<p id="5.18.23"><a-v>ललस्व मयि विस्रब्धा धृष्टमाज्ञापयस्व च।</a-v><a-v>मत्प्रभावाल्ललन्त्याश्च ललन्तां बान्धवास्तव॥ २३</a-v></p>
<p id="5.18.24"><a-v>ऋद्धिं ममानुपश्य त्वं श्रियं भद्रे यशश्च मे।</a-v><a-v>किं करिष्यसि रामेण सुभगे चीरवाससा॥ २४</a-v></p>
<p id="5.18.25"><a-v>निक्षिप्तविजयो रामो गतश्रीर्वनगोचरः।</a-v><a-v>व्रती स्थण्डिलशायी च शङ्के जीवति वा न वा॥ २५</a-v></p>
<p id="5.18.26"><a-v>न हि वैदेहि रामस्त्वां द्रष्टुं वाप्युपलप्स्यते।</a-v><a-v>पुरो बलाकैरसितैर्मेघैर्ज्योत्स्नामिवावृताम्॥ २६</a-v></p>
<p id="5.18.27"><a-v>न चापि मम हस्तात्त्वां प्राप्तुमर्हति राघवः।</a-v><a-v>हिरण्यकशिपुः कीर्तिमिन्द्रहस्तगतामिव॥ २७</a-v></p>
<p id="5.18.28"><a-v>चारुस्मिते चारुदति चारुनेत्रे विलासिनि।</a-v><a-v>मनो हरसि मे भीरु सुपर्णः पन्नगं यथा॥ २८</a-v></p>
<p id="5.18.29"><a-v>क्लिष्टकौशेयवसनां तन्वीमप्यनलंकृताम्।</a-v><a-v>तां दृष्ट्वा स्वेषु दारेषु रतिं नोपलभाम्यहम्॥ २९</a-v></p>
<p id="5.18.30"><a-v>अन्तःपुरनिवासिन्यः स्त्रियः सर्वगुणान्विताः।</a-v><a-v>यावन्त्यो मम सर्वासामैश्वर्यं कुरु जानकि॥ ३०</a-v></p>
<p id="5.18.31"><a-v>मम ह्यसितकेशान्ते त्रैलोक्यप्रवराः स्त्रियः।</a-v><a-v>तास्त्वां परिचरिष्यन्ति श्रियमप्सरसो यथा॥ ३१</a-v></p>
<p id="5.18.32"><a-v>यानि वैश्रवणे सुभ्रु रत्नानि च धनानि च।</a-v><a-v>तानि लोकांश्च सुश्रोणि मां च भुङ्क्ष्व यथासुखम्॥ ३२</a-v></p>
<p id="5.18.33"><a-v>न रामस्तपसा देवि न बलेन न विक्रमैः।</a-v><a-v>न धनेन मया तुल्यस्तेजसा यशसापि वा॥ ३३</a-v></p>
<p id="5.18.34"><a-v>पिब विहर रमस्व भुङ्क्ष्व भोगा</a-v><a-v>न्धननिचयं प्रदिशामि मेदिनीं च।</a-v><a-v>मयि लल ललने यथासुखं त्वं</a-v><a-v>त्वयि च समेत्य ललन्तु बान्धवास्ते॥ ३४</a-v></p>
<p id="5.18.35"><a-v>कुसुमिततरुजालसंततानि</a-v><a-v>भ्रमरयुतानि समुद्रतीरजानि।</a-v><a-v>कनकविमलहारभूषिताङ्गी</a-v><a-v>विहर मया सह भीरु काननानि॥ ३५</a-v></p>
<p><a-v>इति श्रीरामायणे सुन्दरकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
