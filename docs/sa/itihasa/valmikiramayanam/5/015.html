<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/015.sxml"><a-title>वाल्मीकिरामायणम् सुन्दरकाण्डम् १५ सर्गः</a-title><a-meta>
<p>Unique Words: 245</p>
</a-meta><hr><a-sec><p id="5.15.1"><a-v>ततः कुमुदषण्डाभो निर्मलं निर्मलः स्वयम्।</a-v><a-v>प्रजगाम नभश्चन्द्रो हंसो नीलमिवोदकम्॥ १</a-v></p>
<p id="5.15.2"><a-v>साचिव्यमिव कुर्वन्स प्रभया निर्मलप्रभः।</a-v><a-v>चन्द्रमा रश्मिभिः शीतैः सिषेवे पवनात्मजम्॥ २</a-v></p>
<p id="5.15.3"><a-v>स ददर्श ततः सीतां पूर्णचन्द्रनिभाननाम्।</a-v><a-v>शोकभारैरिव न्यस्तां भारैर्नावमिवाम्भसि॥ ३</a-v></p>
<p id="5.15.4"><a-v>दिदृक्षमाणो वैदेहीं हनूमान्मारुतात्मजः।</a-v><a-v>स ददर्शाविदूरस्था राक्षसीर्घोरदर्शनाः॥ ४</a-v></p>
<p id="5.15.5"><a-v>एकाक्षीमेककर्णां च कर्णप्रावरणां तथा।</a-v><a-v>अकर्णां शङ्कुकर्णां च मस्तकोच्छ्वासनासिकाम्॥ ५</a-v></p>
<p id="5.15.6"><a-v>अतिकायोत्तमाङ्गीं च तनुदीर्घशिरोधराम्।</a-v><a-v>ध्वस्तकेशीं तथाकेशीं केशकम्बलधारिणीम्॥ ६</a-v></p>
<p id="5.15.7"><a-v>लम्बकर्णललाटां च लम्बोदरपयोधराम्।</a-v><a-v>लम्बौष्ठीं चिबुकौष्ठीं च लम्बास्यां लम्बजानुकाम्॥ ७</a-v></p>
<p id="5.15.8"><a-v>ह्रस्वां दीर्घां च कुब्जां च विकटां वामनां तथा।</a-v><a-v>करालां भुग्नवस्त्रां च पिङ्गाक्षीं विकृताननाम्॥ ८</a-v></p>
<p id="5.15.9"><a-v>विकृताः पिङ्गलाः कालीः क्रोधनाः कलहप्रियाः।</a-v><a-v>कालायसमहाशूलकूटमुद्गरधारिणीः॥ ९</a-v></p>
<p id="5.15.10"><a-v>वराहमृगशार्दूलमहिषाजशिवा मुखाः।</a-v><a-v>गजोष्ट्रहयपादाश्च निखातशिरसोऽपराः॥ १०</a-v></p>
<p id="5.15.11"><a-v>एकहस्तैकपादाश्च खरकर्ण्यश्वकर्णिकाः।</a-v><a-v>गोकर्णीर्हस्तिकर्णीश्च हरिकर्णीस्तथापराः॥ ११</a-v></p>
<p id="5.15.12"><a-v>अनासा अतिनासाश्च तिर्यन्नासा विनासिकाः।</a-v><a-v>गजसंनिभनासाश्च ललाटोच्छ्वासनासिकाः॥ १२</a-v></p>
<p id="5.15.13"><a-v>हस्तिपादा महापादा गोपादाः पादचूलिकाः।</a-v><a-v>अतिमात्रशिरोग्रीवा अतिमात्रकुचोदरीः॥ १३</a-v></p>
<p id="5.15.14"><a-v>अतिमात्रास्य नेत्राश्च दीर्घजिह्वानखास्तथा।</a-v><a-v>अजामुखीर्हस्तिमुखीर्गोमुखीः सूकरीमुखीः॥ १४</a-v></p>
<p id="5.15.15"><a-v>हयोष्ट्रखरवक्त्राश्च राक्षसीर्घोरदर्शनाः।</a-v><a-v>शूलमुद्गरहस्ताश्च क्रोधनाः कलहप्रियाः॥ १५</a-v></p>
<p id="5.15.16"><a-v>कराला धूम्रकेशीश्च रक्षसीर्विकृताननाः।</a-v><a-v>पिबन्तीः सततं पानं सदा मांससुराप्रियाः॥ १६</a-v></p>
<p id="5.15.17"><a-v>मांसशोणितदिग्धाङ्गीर्मांसशोणितभोजनाः।</a-v><a-v>ता ददर्श कपिश्रेष्ठो रोमहर्षणदर्शनाः॥ १७</a-v></p>
<p id="5.15.18"><a-v>स्कन्धवन्तमुपासीनाः परिवार्य वनस्पतिम्।</a-v><a-v>तस्याधस्ताच्च तां देवीं राजपुत्रीमनिन्दिताम्॥ १८</a-v></p>
<p id="5.15.19"><a-v>लक्षयामास लक्ष्मीवान्हनूमाञ्जनकात्मजाम्।</a-v><a-v>निष्प्रभां शोकसंतप्तां मलसंकुलमूर्धजाम्॥ १९</a-v></p>
<p id="5.15.20"><a-v>क्षीणपुण्यां च्युतां भूमौ तारां निपतितामिव।</a-v><a-v>चारित्र्य व्यपदेशाढ्यां भर्तृदर्शनदुर्गताम्॥ २०</a-v></p>
<p id="5.15.21"><a-v>भूषणैरुत्तमैर्हीनां भर्तृवात्सल्यभूषिताम्।</a-v><a-v>राक्षसाधिपसंरुद्धां बन्धुभिश्च विनाकृताम्॥ २१</a-v></p>
<p id="5.15.22"><a-v>वियूथां सिंहसंरुद्धां बद्धां गजवधूमिव।</a-v><a-v>चन्द्रलेखां पयोदान्ते शारदाभ्रैरिवावृताम्॥ २२</a-v></p>
<p id="5.15.23"><a-v>क्लिष्टरूपामसंस्पर्शादयुक्तामिव वल्लकीम्।</a-v><a-v>सीतां भर्तृहिते युक्तामयुक्तां रक्षसां वशे॥ २३</a-v></p>
<p id="5.15.24"><a-v>अशोकवनिकामध्ये शोकसागरमाप्लुताम्।</a-v><a-v>ताभिः परिवृतां तत्र सग्रहामिव रोहिणीम्।</a-v><a-v>ददर्श हनुमान्देवीं लतामकुसुमामिव॥ २४</a-v></p>
<p id="5.15.25"><a-v>सा मलेन च दिग्धाङ्गी वपुषा चाप्यलंकृता।</a-v><a-v>मृणाली पङ्कदिग्धेव विभाति च न भाति च॥ २५</a-v></p>
<p id="5.15.26"><a-v>मलिनेन तु वस्त्रेण परिक्लिष्टेन भामिनीम्।</a-v><a-v>संवृतां मृगशावाक्षीं ददर्श हनुमान्कपिः॥ २६</a-v></p>
<p id="5.15.27"><a-v>तां देवीं दीनवदनामदीनां भर्तृतेजसा।</a-v><a-v>रक्षितां स्वेन शीलेन सीतामसितलोचनाम्॥ २७</a-v></p>
<p id="5.15.28"><a-v>तां दृष्ट्वा हनुमान्सीतां मृगशावनिभेक्षणाम्।</a-v><a-v>मृगकन्यामिव त्रस्तां वीक्षमाणां समन्ततः॥ २८</a-v></p>
<p id="5.15.29"><a-v>दहन्तीमिव निःश्वासैर्वृक्षान्पल्लवधारिणः।</a-v><a-v>संघातमिव शोकानां दुःखस्योर्मिमिवोत्थिताम्॥ २९</a-v></p>
<p id="5.15.30"><a-v>तां क्षामां सुविभक्ताङ्गीं विनाभरणशोभिनीम्॥ ३०</a-v></p>
<p id="5.15.31"><a-v>प्रहर्षमतुलं लेभे मारुतिः प्रेक्ष्य मैथिलीम्।</a-v><a-v>हर्षजानि च सोऽश्रूणि तां दृष्ट्वा मदिरेक्षणाम्।</a-v><a-v>मुमोच हनुमांस्तत्र नमश्चक्रे च राघवम्॥ ३१</a-v></p>
<p id="5.15.32"><a-v>नमस्कृत्वा च रामाय लक्ष्मणाय च वीर्यवान्।</a-v><a-v>सीतादर्शनसंहृष्टो हनूमान्संवृतोऽभवत्॥ ३२</a-v></p>
<p><a-v>इति श्रीरामायणे सुन्दरकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
