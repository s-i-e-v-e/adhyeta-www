<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/026.sxml"><a-title>वाल्मीकिरामायणम् सुन्दरकाण्डम् २६ सर्गः</a-title><a-meta>
<p>Unique Words: 252</p>
</a-meta><hr><a-sec><p id="5.26.1"><a-v>सा राक्षसेन्द्रस्य वचो निशम्य तद्रावणस्याप्रियमप्रियार्ता।</a-v><a-v>सीता वितत्रास यथा वनान्ते सिंहाभिपन्ना गजराजकन्या॥ १</a-v></p>
<p id="5.26.2"><a-v>सा राक्षसी मध्यगता च भीरु र्वाग्भिर्भृशं रावणतर्जिता च।</a-v><a-v>कान्तारमध्ये विजने विसृष्टा बालेव कन्या विललाप सीता॥ २</a-v></p>
<p id="5.26.3"><a-v>सत्यं बतेदं प्रवदन्ति लोके नाकालमृत्युर्भवतीति सन्तः।</a-v><a-v>यत्राहमेवं परिभर्त्स्यमाना जीवामि किंचित्क्षणमप्यपुण्या॥ ३</a-v></p>
<p id="5.26.4"><a-v>सुखाद्विहीनं बहुदुःखपूर्ण मिदं तु नूनं हृदयं स्थिरं मे।</a-v><a-v>विदीर्यते यन्न सहस्रधाद्य वज्राहतं शृङ्गमिवाचलस्य॥ ४</a-v></p>
<p id="5.26.5"><a-v>नैवास्ति नूनं मम दोषमत्र वध्याहमस्याप्रियदर्शनस्य।</a-v><a-v>भावं न चास्याहमनुप्रदातु मलं द्विजो मन्त्रमिवाद्विजाय॥ ५</a-v></p>
<p id="5.26.6"><a-v>नूनं ममाङ्गान्यचिरादनार्यः शस्त्रैः शितैश्छेत्स्यति राक्षसेन्द्रः।</a-v><a-v>तस्मिन्ननागच्छति लोकनाथे गर्भस्थजन्तोरिव शल्यकृन्तः॥ ६</a-v></p>
<p id="5.26.7"><a-v>दुःखं बतेदं मम दुःखिताया मासौ चिरायाभिगमिष्यतो द्वौ।</a-v><a-v>बद्धस्य वध्यस्य यथा निशान्ते राजापराधादिव तस्करस्य॥ ७</a-v></p>
<p id="5.26.8"><a-v>हा राम हा लक्ष्मण हा सुमित्रे हा राम मातः सह मे जनन्या।</a-v><a-v>एषा विपद्याम्यहमल्पभाग्या महार्णवे नौरिव मूढ वाता॥ ८</a-v></p>
<p id="5.26.9"><a-v>तरस्विनौ धारयता मृगस्य सत्त्वेन रूपं मनुजेन्द्रपुत्रौ।</a-v><a-v>नूनं विशस्तौ मम कारणात्तौ सिंहर्षभौ द्वाविव वैद्युतेन॥ ९</a-v></p>
<p id="5.26.10"><a-v>नूनं स कालो मृगरूपधारी मामल्पभाग्यां लुलुभे तदानीम्।</a-v><a-v>यत्रार्यपुत्रं विससर्ज मूढा रामानुजं लक्ष्मणपूर्वकं च॥ १०</a-v></p>
<p id="5.26.11"><a-v>हा राम सत्यव्रत दीर्घवाहो हा पूर्णचन्द्रप्रतिमानवक्त्र।</a-v><a-v>हा जीवलोकस्य हितः प्रियश्च वध्यां न मां वेत्सि हि राक्षसानाम्॥ ११</a-v></p>
<p id="5.26.12"><a-v>अनन्यदेवत्वमियं क्षमा च भूमौ च शय्या नियमश्च धर्मे।</a-v><a-v>पतिव्रतात्वं विफलं ममेदं कृतं कृतघ्नेष्विव मानुषाणाम्॥ १२</a-v></p>
<p id="5.26.13"><a-v>मोघो हि धर्मश्चरितो ममायं तथैकपत्नीत्वमिदं निरर्थम्।</a-v><a-v>या त्वां न पश्यामि कृशा विवर्णा हीना त्वया संगमने निराशा॥ १३</a-v></p>
<p id="5.26.14"><a-v>पितुर्निर्देशं नियमेन कृत्वा वनान्निवृत्तश्चरितव्रतश्च।</a-v><a-v>स्त्रीभिस्तु मन्ये विपुलेक्षणाभिः संरंस्यसे वीतभयः कृतार्थः॥ १४</a-v></p>
<p id="5.26.15"><a-v>अहं तु राम त्वयि जातकामा चिरं विनाशाय निबद्धभावा।</a-v><a-v>मोघं चरित्वाथ तपोव्रतं च त्यक्ष्यामि धिग्जीवितमल्पभाग्या॥ १५</a-v></p>
<p id="5.26.16"><a-v>सा जीवितं क्षिप्रमहं त्यजेयं विषेण शस्त्रेण शितेन वापि।</a-v><a-v>विषस्य दाता न तु मेऽस्ति कश्चि च्छस्त्रस्य वा वेश्मनि राक्षसस्य॥ १६</a-v></p>
<p id="5.26.17"><a-v>शोकाभितप्ता बहुधा विचिन्त्य सीताथ वेण्युद्ग्रथनं गृहीत्वा।</a-v><a-v>उद्बध्य वेण्युद्ग्रथनेन शीघ्र महं गमिष्यामि यमस्य मूलम्॥ १७</a-v></p>
<p id="5.26.18"><a-v>इतीव सीता बहुधा विलप्य सर्वात्मना राममनुस्मरन्ती।</a-v><a-v>प्रवेपमाना परिशुष्कवक्त्रा नगोत्तमं पुष्पितमाससाद॥ १८</a-v></p>
<p id="5.26.19"><a-v>उपस्थिता सा मृदुर्सर्वगात्री शाखां गृहीत्वाथ नगस्य तस्य।</a-v><a-v>तस्यास्तु रामं प्रविचिन्तयन्त्या रामानुजं स्वं च कुलं शुभाङ्ग्याः॥ १९</a-v></p>
<p id="5.26.20"><a-v>शोकानिमित्तानि तदा बहूनि धैर्यार्जितानि प्रवराणि लोके।</a-v><a-v>प्रादुर्निमित्तानि तदा बभूवुः पुरापि सिद्धान्युपलक्षितानि॥ २०</a-v></p>
<p><a-v>इति श्रीरामायणे सुन्दरकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
