<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/039.sxml"><a-title>वाल्मीकिरामायणम् सुन्दरकाण्डम् ३९ सर्गः</a-title><a-meta>
<p>Unique Words: 174</p>
</a-meta><hr><a-sec><p id="5.39.1"><a-v>स च वाग्भिः प्रशस्ताभिर्गमिष्यन्पूजितस्तया।</a-v><a-v>तस्माद्देशादपक्रम्य चिन्तयामास वानरः॥ १</a-v></p>
<p id="5.39.2"><a-v>अल्पशेषमिदं कार्यं दृष्टेयमसितेक्षणा।</a-v><a-v>त्रीनुपायानतिक्रम्य चतुर्थ इह दृश्यते॥ २</a-v></p>
<p id="5.39.3"><a-v>न साम रक्षःसु गुणाय कल्पते न दनमर्थोपचितेषु वर्तते।</a-v><a-v>न भेदसाध्या बलदर्पिता जनाः पराक्रमस्त्वेष ममेह रोचते॥ ३</a-v></p>
<p id="5.39.4"><a-v>न चास्य कार्यस्य पराक्रमादृते विनिश्चयः कश्चिदिहोपपद्यते।</a-v><a-v>हृतप्रवीरास्तु रणे हि राक्षसाः कथंचिदीयुर्यदिहाद्य मार्दवम्॥ ४</a-v></p>
<p id="5.39.5"><a-v>कार्ये कर्मणि निर्दिष्टो यो बहून्यपि साधयेत्।</a-v><a-v>पूर्वकार्यविरोधेन स कार्यं कर्तुमर्हति॥ ५</a-v></p>
<p id="5.39.6"><a-v>न ह्येकः साधको हेतुः स्वल्पस्यापीह कर्मणः।</a-v><a-v>यो ह्यर्थं बहुधा वेद स समर्थोऽर्थसाधने॥ ६</a-v></p>
<p id="5.39.7"><a-v>इहैव तावत्कृतनिश्चयो ह्यहं यदि व्रजेयं प्लवगेश्वरालयम्।</a-v><a-v>परात्मसंमर्द विशेषतत्त्ववि त्ततः कृतं स्यान्मम भर्तृशासनम्॥ ७</a-v></p>
<p id="5.39.8"><a-v>कथं नु खल्वद्य भवेत्सुखागतं प्रसह्य युद्धं मम राक्षसैः सह।</a-v><a-v>तथैव खल्वात्मबलं च सारव त्समानयेन्मां च रणे दशाननः॥ ८</a-v></p>
<p id="5.39.9"><a-v>इदमस्य नृशंसस्य नन्दनोपममुत्तमम्।</a-v><a-v>वनं नेत्रमनःकान्तं नानाद्रुमलतायुतम्॥ ९</a-v></p>
<p id="5.39.10"><a-v>इदं विध्वंसयिष्यामि शुष्कं वनमिवानलः।</a-v><a-v>अस्मिन्भग्ने ततः कोपं करिष्यति स रावणः॥ १०</a-v></p>
<p id="5.39.11"><a-v>ततो महत्साश्वमहारथद्विपं बलं समानेष्वपि राक्षसाधिपः।</a-v><a-v>त्रिशूलकालायसपट्टिशायुधं ततो महद्युद्धमिदं भविष्यति॥ ११</a-v></p>
<p id="5.39.12"><a-v>अहं तु तैः संयति चण्डविक्रमैः समेत्य रक्षोभिरसंगविक्रमः।</a-v><a-v>निहत्य तद्रावणचोदितं बलं सुखं गमिष्यामि कपीश्वरालयम्॥ १२</a-v></p>
<p id="5.39.13"><a-v>ततो मारुतवत्क्रुद्धो मारुतिर्भीमविक्रमः।</a-v><a-v>ऊरुवेगेन महता द्रुमान्क्षेप्तुमथारभत्॥ १३</a-v></p>
<p id="5.39.14"><a-v>ततस्तद्धनुमान्वीरो बभञ्ज प्रमदावनम्।</a-v><a-v>मत्तद्विजसमाघुष्टं नानाद्रुमलतायुतम्॥ १४</a-v></p>
<p id="5.39.15"><a-v>तद्वनं मथितैर्वृक्षैर्भिन्नैश्च सलिलाशयैः।</a-v><a-v>चूर्णितैः पर्वताग्रैश्च बभूवाप्रियदर्शनम्॥ १५</a-v></p>
<p id="5.39.16"><a-v>लतागृहैश्चित्रगृहैश्च नाशितै र्महोरगैर्व्यालमृगैश्च निर्धुतैः।</a-v><a-v>शिलागृहैरुन्मथितैस्तथा गृहैः प्रनष्टरूपं तदभून्महद्वनम्॥ १६</a-v></p>
<p id="5.39.17"><a-v>स तस्य कृत्वार्थपतेर्महाकपि र्महद्व्यलीकं मनसो महात्मनः।</a-v><a-v>युयुत्सुरेको बहुभिर्महाबलैः श्रिया ज्वलंस्तोरणमाश्रितः कपिः॥ १७</a-v></p>
<p><a-v>इति श्रीरामायणे सुन्दरकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
