<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/022.sxml"><a-title>वाल्मीकिरामायणम् सुन्दरकाण्डम् २२ सर्गः</a-title><a-meta>
<p>Unique Words: 356</p>
</a-meta><hr><a-sec><p id="5.22.1"><a-v>ततः सीतामुपागम्य राक्षस्यो विकृताननाः।</a-v><a-v>परुषं परुषा नार्य ऊचुस्ता वाक्यमप्रियम्॥ १</a-v></p>
<p id="5.22.2"><a-v>किं त्वमन्तःपुरे सीते सर्वभूतमनोहरे।</a-v><a-v>महार्हशयनोपेते न वासमनुमन्यसे॥ २</a-v></p>
<p id="5.22.3"><a-v>मानुषी मानुषस्यैव भार्यात्वं बहु मन्यसे।</a-v><a-v>प्रत्याहर मनो रामान्न त्वं जातु भविष्यसि॥ ३</a-v></p>
<p id="5.22.4"><a-v>मानुषी मानुषं तं तु राममिच्छसि शोभने।</a-v><a-v>राज्याद्भ्रष्टमसिद्धार्थं विक्लवं तमनिन्दिते॥ ४</a-v></p>
<p id="5.22.5"><a-v>राक्षसीनां वचः श्रुत्वा सीता पद्मनिभेक्षणा।</a-v><a-v>नेत्राभ्यामश्रुपूर्णाभ्यामिदं वचनमब्रवीत्॥ ५</a-v></p>
<p id="5.22.6"><a-v>यदिदं लोकविद्विष्टमुदाहरथ संगताः।</a-v><a-v>नैतन्मनसि वाक्यं मे किल्बिषं प्रतितिष्ठति॥ ६</a-v></p>
<p id="5.22.7"><a-v>न मानुषी राक्षसस्य भार्या भवितुमर्हति।</a-v><a-v>कामं खादत मां सर्वा न करिष्यामि वो वचः।</a-v><a-v>दीनो वा राज्यहीनो वा यो मे भर्ता स मे गुरुः॥ ७</a-v></p>
<p id="5.22.8"><a-v>सीताया वचनं श्रुत्वा राक्षस्यः क्रोधमूर्छिताः।</a-v><a-v>भर्त्सयन्ति स्म परुषैर्वाक्यै रावणचोदिताः॥ ८</a-v></p>
<p id="5.22.9"><a-v>अवलीनः स निर्वाक्यो हनुमाञ्शिंशपाद्रुमे।</a-v><a-v>सीतां संतर्जयन्तीस्ता राक्षसीरशृणोत्कपिः॥ ९</a-v></p>
<p id="5.22.10"><a-v>तामभिक्रम्य संरब्धा वेपमानां समन्ततः।</a-v><a-v>भृशं संलिलिहुर्दीप्तान्प्रलम्बदशनच्छदान्॥ १०</a-v></p>
<p id="5.22.11"><a-v>ऊचुश्च परमक्रुद्धाः प्रगृह्याशु परश्वधान्।</a-v><a-v>नेयमर्हति भर्तारं रावणं राक्षसाधिपम्॥ ११</a-v></p>
<p id="5.22.12"><a-v>सा भर्त्स्यमाना भीमाभी राक्षसीभिर्वरानना।</a-v><a-v>सा बाष्पमपमार्जन्ती शिंशपां तामुपागमत्॥ १२</a-v></p>
<p id="5.22.13"><a-v>ततस्तां शिंशपां सीता राक्षसीभिः समावृता।</a-v><a-v>अभिगम्य विशालाक्षी तस्थौ शोकपरिप्लुता॥ १३</a-v></p>
<p id="5.22.14"><a-v>तां कृशां दीनवदनां मलिनाम्बरधारिणीम्।</a-v><a-v>भर्त्सयां चक्रिरे भीमा राक्षस्यस्ताः समन्ततः॥ १४</a-v></p>
<p id="5.22.15"><a-v>ततस्तां विनता नाम राक्षसी भीमदर्शना।</a-v><a-v>अब्रवीत्कुपिताकारा कराला निर्णतोदरी॥ १५</a-v></p>
<p id="5.22.16"><a-v>सीते पर्याप्तमेतावद्भर्तृस्नेहो निदर्शितः।</a-v><a-v>सर्वत्रातिकृतं भद्रे व्यसनायोपकल्पते॥ १६</a-v></p>
<p id="5.22.17"><a-v>परितुष्टास्मि भद्रं ते मानुषस्ते कृतो विधिः।</a-v><a-v>ममापि तु वचः पथ्यं ब्रुवन्त्याः कुरु मैथिलि॥ १७</a-v></p>
<p id="5.22.18"><a-v>रावणं भज भर्तारं भर्तारं सर्वरक्षसाम्।</a-v><a-v>विक्रान्तं रूपवन्तं च सुरेशमिव वासवम्॥ १८</a-v></p>
<p id="5.22.19"><a-v>दक्षिणं त्यागशीलं च सर्वस्य प्रियवादिनम्।</a-v><a-v>मानुषं कृपणं रामं त्यक्त्वा रावणमाश्रय॥ १९</a-v></p>
<p id="5.22.20"><a-v>दिव्याङ्गरागा वैदेहि दिव्याभरणभूषिता।</a-v><a-v>अद्य प्रभृति सर्वेषां लोकानामीश्वरी भव।</a-v><a-v>अग्नेः स्वाहा यथा देवी शचीवेन्द्रस्य शोभने॥ २०</a-v></p>
<p id="5.22.21"><a-v>किं ते रामेण वैदेहि कृपणेन गतायुषा॥ २१</a-v></p>
<p id="5.22.22"><a-v>एतदुक्तं च मे वाक्यं यदि त्वं न करिष्यसि।</a-v><a-v>अस्मिन्मुहूर्ते सर्वास्त्वां भक्षयिष्यामहे वयम्॥ २२</a-v></p>
<p id="5.22.23"><a-v>अन्या तु विकटा नाम लम्बमानपयोधरा।</a-v><a-v>अब्रवीत्कुपिता सीतां मुष्टिमुद्यम्य गर्जती॥ २३</a-v></p>
<p id="5.22.24"><a-v>बहून्यप्रतिरूपाणि वचनानि सुदुर्मते।</a-v><a-v>अनुक्रोशान्मृदुत्वाच्च सोढानि तव मैथिलि।</a-v><a-v>न च नः कुरुषे वाक्यं हितं कालपुरस्कृतम्॥ २४</a-v></p>
<p id="5.22.25"><a-v>आनीतासि समुद्रस्य पारमन्यैर्दुरासदम्।</a-v><a-v>रावणान्तःपुरं घोरं प्रविष्टा चासि मैथिलि॥ २५</a-v></p>
<p id="5.22.26"><a-v>रावणस्य गृहे रुधा अस्माभिस्तु सुरक्षिता।</a-v><a-v>न त्वां शक्तः परित्रातुमपि साक्षात्पुरंदरः॥ २६</a-v></p>
<p id="5.22.27"><a-v>कुरुष्व हितवादिन्या वचनं मम मैथिलि।</a-v><a-v>अलमश्रुप्रपातेन त्यज शोकमनर्थकम्॥ २७</a-v></p>
<p id="5.22.28"><a-v>भज प्रीतिं प्रहर्षं च त्यजैतां नित्यदैन्यताम्।</a-v><a-v>सीते राक्षसराजेन सह क्रीड यथासुखम्॥ २८</a-v></p>
<p id="5.22.29"><a-v>जानासि हि यथा भीरु स्त्रीणां यौवनमध्रुवम्।</a-v><a-v>यावन्न ते व्यतिक्रामेत्तावत्सुखमवाप्नुहि॥ २९</a-v></p>
<p id="5.22.30"><a-v>उद्यानानि च रम्याणि पर्वतोपवनानि च।</a-v><a-v>सह राक्षसराजेन चर त्वं मदिरेक्षणे॥ ३०</a-v></p>
<p id="5.22.31"><a-v>स्त्रीसहस्राणि ते सप्त वशे स्थास्यन्ति सुन्दरि।</a-v><a-v>रावणं भज भर्तारं भर्तारं सर्वरक्षसाम्॥ ३१</a-v></p>
<p id="5.22.32"><a-v>उत्पाट्य वा ते हृदयं भक्षयिष्यामि मैथिलि।</a-v><a-v>यदि मे व्याहृतं वाक्यं न यथावत्करिष्यसि॥ ३२</a-v></p>
<p id="5.22.33"><a-v>ततश्चण्डोदरी नाम राक्षसी क्रूरदर्शना।</a-v><a-v>भ्रामयन्ती महच्छूलमिदं वचनमब्रवीत्॥ ३३</a-v></p>
<p id="5.22.34"><a-v>इमां हरिणलोकाक्षीं त्रासोत्कम्पपयोधराम्।</a-v><a-v>रावणेन हृतां दृष्ट्वा दौर्हृदो मे महानभूत्॥ ३४</a-v></p>
<p id="5.22.35"><a-v>यकृत्प्लीहमथोत्पीडं हृदयं च सबन्धनम्।</a-v><a-v>अन्त्राण्यपि तथा शीर्षं खादेयमिति मे मतिः॥ ३५</a-v></p>
<p id="5.22.36"><a-v>ततस्तु प्रघसा नाम राक्षसी वाक्यमब्रवीत्।</a-v><a-v>कण्ठमस्या नृशंसायाः पीडयामः किमास्यते॥ ३६</a-v></p>
<p id="5.22.37"><a-v>निवेद्यतां ततो राज्ञे मानुषी सा मृतेति ह।</a-v><a-v>नात्र कश्चन संदेहः खादतेति स वक्ष्यति॥ ३७</a-v></p>
<p id="5.22.38"><a-v>ततस्त्वजामुखी नाम राक्षसी वाक्यमब्रवीत्।</a-v><a-v>विशस्येमां ततः सर्वान्समान्कुरुत पीलुकान्॥ ३८</a-v></p>
<p id="5.22.39"><a-v>विभजाम ततः सर्वा विवादो मे न रोचते।</a-v><a-v>पेयमानीयतां क्षिप्रं माल्यं च विविधं बहु॥ ३९</a-v></p>
<p id="5.22.40"><a-v>ततः शूर्पणखा नाम राक्षसी वाक्यमब्रवीत्।</a-v><a-v>अजामुखा यदुक्तं हि तदेव मम रोचते॥ ४०</a-v></p>
<p id="5.22.41"><a-v>सुरा चानीयतां क्षिप्रं सर्वशोकविनाशिनी।</a-v><a-v>मानुषं मांसमासाद्य नृत्यामोऽथ निकुम्भिलाम्॥ ४१</a-v></p>
<p id="5.22.42"><a-v>एवं संभर्त्स्यमाना सा सीता सुरसुतोपमा।</a-v><a-v>राक्षसीभिः सुघोराभिर्धैर्यमुत्सृज्य रोदिति॥ ४२</a-v></p>
<p><a-v>इति श्रीरामायणे सुन्दरकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
