<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/019.sxml"><a-title>वाल्मीकिरामायणम् सुन्दरकाण्डम् १९ सर्गः</a-title><a-meta>
<p>Unique Words: 301</p>
</a-meta><hr><a-sec><p id="5.19.1"><a-v>तस्य तद्वचनं श्रुत्वा सीता रौद्रस्य रक्षसः।</a-v><a-v>आर्ता दीनस्वरा दीनं प्रत्युवाच शनैर्वचः॥ १</a-v></p>
<p id="5.19.2"><a-v>दुःखार्ता रुदती सीता वेपमाना तपस्विनी।</a-v><a-v>चिन्तयन्ती वरारोहा पतिमेव पतिव्रता॥ २</a-v></p>
<p id="5.19.3"><a-v>तृणमन्तरतः कृत्वा प्रत्युवाच शुचिस्मिता।</a-v><a-v>निवर्तय मनो मत्तः स्वजने क्रियतां मनः॥ ३</a-v></p>
<p id="5.19.4"><a-v>न मां प्रार्थयितुं युक्तस्त्वं सिद्धिमिव पापकृत्।</a-v><a-v>अकार्यं न मया कार्यमेकपत्न्या विगर्हितम्।</a-v><a-v>कुलं संप्राप्तया पुण्यं कुले महति जातया॥ ४</a-v></p>
<p id="5.19.5"><a-v>एवमुक्त्वा तु वैदेही रावणं तं यशस्विनी।</a-v><a-v>राक्षसं पृष्ठतः कृत्वा भूयो वचनमब्रवीत्॥ ५</a-v></p>
<p id="5.19.6"><a-v>नाहमौपयिकी भार्या परभार्या सती तव।</a-v><a-v>साधु धर्ममवेक्षस्व साधु साधुव्रतं चर॥ ६</a-v></p>
<p id="5.19.7"><a-v>यथा तव तथान्येषां रक्ष्या दारा निशाचर।</a-v><a-v>आत्मानमुपमां कृत्वा स्वेषु दारेषु रम्यताम्॥ ७</a-v></p>
<p id="5.19.8"><a-v>अतुष्टं स्वेषु दारेषु चपलं चलितेन्द्रियम्।</a-v><a-v>नयन्ति निकृतिप्रज्ञां परदाराः पराभवम्॥ ८</a-v></p>
<p id="5.19.9"><a-v>इह सन्तो न वा सन्ति सतो वा नानुवर्तसे।</a-v><a-v>वचो मिथ्या प्रणीतात्मा पथ्यमुक्तं विचक्षणैः॥ ९</a-v></p>
<p id="5.19.10"><a-v>अकृतात्मानमासाद्य राजानमनये रतम्।</a-v><a-v>समृद्धानि विनश्यन्ति राष्ट्राणि नगराणि च॥ १०</a-v></p>
<p id="5.19.11"><a-v>तथेयं त्वां समासाद्य लङ्का रत्नौघ संकुला।</a-v><a-v>अपराधात्तवैकस्य नचिराद्विनशिष्यति॥ ११</a-v></p>
<p id="5.19.12"><a-v>स्वकृतैर्हन्यमानस्य रावणादीर्घदर्शिनः।</a-v><a-v>अभिनन्दन्ति भूतानि विनाशे पापकर्मणः॥ १२</a-v></p>
<p id="5.19.13"><a-v>एवं त्वां पापकर्माणं वक्ष्यन्ति निकृता जनाः।</a-v><a-v>दिष्ट्यैतद्व्यसनं प्राप्तो रौद्र इत्येव हर्षिताः॥ १३</a-v></p>
<p id="5.19.14"><a-v>शक्या लोभयितुं नाहमैश्वर्येण धनेन वा।</a-v><a-v>अनन्या राघवेणाहं भास्करेण प्रभा यथा॥ १४</a-v></p>
<p id="5.19.15"><a-v>उपधाय भुजं तस्य लोकनाथस्य सत्कृतम्।</a-v><a-v>कथं नामोपधास्यामि भुजमन्यस्य कस्यचित्॥ १५</a-v></p>
<p id="5.19.16"><a-v>अहमौपयिकी भार्या तस्यैव वसुधापतेः।</a-v><a-v>व्रतस्नातस्य विप्रस्य विद्येव विदितात्मनः॥ १६</a-v></p>
<p id="5.19.17"><a-v>साधु रावण रामेण मां समानय दुःखिताम्।</a-v><a-v>वने वाशितया सार्धं करेण्वेव गजाधिपम्॥ १७</a-v></p>
<p id="5.19.18"><a-v>मित्रमौपयिकं कर्तुं रामः स्थानं परीप्सता।</a-v><a-v>वधं चानिच्छता घोरं त्वयासौ पुरुषर्षभः॥ १८</a-v></p>
<p id="5.19.19"><a-v>वर्जयेद्वज्रमुत्सृष्टं वर्जयेदन्तकश्चिरम्।</a-v><a-v>त्वद्विधं न तु संक्रुद्धो लोकनाथः स राघवः॥ १९</a-v></p>
<p id="5.19.20"><a-v>रामस्य धनुषः शब्दं श्रोष्यसि त्वं महास्वनम्।</a-v><a-v>शतक्रतुविसृष्टस्य निर्घोषमशनेरिव॥ २०</a-v></p>
<p id="5.19.21"><a-v>इह शीघ्रं सुपर्वाणो ज्वलितास्या इवोरगाः।</a-v><a-v>इषवो निपतिष्यन्ति रामलक्ष्मणलक्षणाः॥ २१</a-v></p>
<p id="5.19.22"><a-v>रक्षांसि परिनिघ्नन्तः पुर्यामस्यां समन्ततः।</a-v><a-v>असंपातं करिष्यन्ति पतन्तः कङ्कवाससः॥ २२</a-v></p>
<p id="5.19.23"><a-v>राक्षसेन्द्रमहासर्पान्स रामगरुडो महान्।</a-v><a-v>उद्धरिष्यति वेगेन वैनतेय इवोरगान्॥ २३</a-v></p>
<p id="5.19.24"><a-v>अपनेष्यति मां भर्ता त्वत्तः शीघ्रमरिंदमः।</a-v><a-v>असुरेभ्यः श्रियं दीप्तां विष्णुस्त्रिभिरिव क्रमैः॥ २४</a-v></p>
<p id="5.19.25"><a-v>जनस्थाने हतस्थाने निहते रक्षसां बले।</a-v><a-v>अशक्तेन त्वया रक्षः कृतमेतदसाधु वै॥ २५</a-v></p>
<p id="5.19.26"><a-v>आश्रमं तु तयोः शून्यं प्रविश्य नरसिंहयोः।</a-v><a-v>गोचरं गतयोर्भ्रात्रोरपनीता त्वयाधम॥ २६</a-v></p>
<p id="5.19.27"><a-v>न हि गन्धमुपाघ्राय रामलक्ष्मणयोस्त्वया।</a-v><a-v>शक्यं संदर्शने स्थातुं शुना शार्दूलयोरिव॥ २७</a-v></p>
<p id="5.19.28"><a-v>तस्य ते विग्रहे ताभ्यां युगग्रहणमस्थिरम्।</a-v><a-v>वृत्रस्येवेन्द्रबाहुभ्यां बाहोरेकस्य निग्रहः॥ २८</a-v></p>
<p id="5.19.29"><a-v>क्षिप्रं तव स नाथो मे रामः सौमित्रिणा सह।</a-v><a-v>तोयमल्पमिवादित्यः प्राणानादास्यते शरैः॥ २९</a-v></p>
<p id="5.19.30"><a-v>गिरिं कुबेरस्य गतोऽथ वालयं</a-v><a-v>सभां गतो वा वरुणस्य राज्ञः।</a-v><a-v>असंशयं दाशरथेर्न मोक्ष्यसे</a-v><a-v>महाद्रुमः कालहतोऽशनेरिव॥ ३०</a-v></p>
<p><a-v>इति श्रीरामायणे सुन्दरकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
