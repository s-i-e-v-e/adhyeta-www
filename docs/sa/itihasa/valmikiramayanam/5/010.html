<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/010.sxml"><a-title>वाल्मीकिरामायणम् सुन्दरकाण्डम् १० सर्गः</a-title><a-meta>
<p>Unique Words: 237</p>
</a-meta><hr><a-sec><p id="5.10.1"><a-v>स तस्य मध्ये भवनस्य वानरो लतागृहांश्चित्रगृहान्निशागृहान्।</a-v><a-v>जगाम सीतां प्रति दर्शनोत्सुको न चैव तां पश्यति चारुदर्शनाम्॥ १</a-v></p>
<p id="5.10.2"><a-v>स चिन्तयामास ततो महाकपिः प्रियामपश्यन्रघुनन्दनस्य ताम्।</a-v><a-v>ध्रुवं नु सीता म्रियते यथा न मे विचिन्वतो दर्शनमेति मैथिली॥ २</a-v></p>
<p id="5.10.3"><a-v>सा राक्षसानां प्रवरेण बाला स्वशीलसंरक्षण तत्परा सती।</a-v><a-v>अनेन नूनं प्रतिदुष्टकर्मणा हता भवेदार्यपथे परे स्थिता॥ ३</a-v></p>
<p id="5.10.4"><a-v>विरूपरूपा विकृता विवर्चसो महानना दीर्घविरूपदर्शनाः।</a-v><a-v>समीक्ष्य सा राक्षसराजयोषितो भयाद्विनष्टा जनकेश्वरात्मजा॥ ४</a-v></p>
<p id="5.10.5"><a-v>सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम्।</a-v><a-v>न मेऽस्ति सुग्रीवसमीपगा गतिः सुतीक्ष्णदण्डो बलवांश्च वानरः॥ ५</a-v></p>
<p id="5.10.6"><a-v>दृष्टमन्तःपुरं सर्वं दृष्ट्वा रावणयोषितः।</a-v><a-v>न सीता दृश्यते साध्वी वृथा जातो मम श्रमः॥ ६</a-v></p>
<p id="5.10.7"><a-v>किं नु मां वानराः सर्वे गतं वक्ष्यन्ति संगताः।</a-v><a-v>गत्वा तत्र त्वया वीर किं कृतं तद्वदस्व नः॥ ७</a-v></p>
<p id="5.10.8"><a-v>अदृष्ट्वा किं प्रवक्ष्यामि तामहं जनकात्मजाम्।</a-v><a-v>ध्रुवं प्रायमुपेष्यन्ति कालस्य व्यतिवर्तने॥ ८</a-v></p>
<p id="5.10.9"><a-v>किं वा वक्ष्यति वृद्धश्च जाम्बवानङ्गदश्च सः।</a-v><a-v>गतं पारं समुद्रस्य वानराश्च समागताः॥ ९</a-v></p>
<p id="5.10.10"><a-v>अनिर्वेदः श्रियो मूलमनिर्वेदः परं सुखम्।</a-v><a-v>भूयस्तावद्विचेष्यामि न यत्र विचयः कृतः॥ १०</a-v></p>
<p id="5.10.11"><a-v>अनिर्वेदो हि सततं सर्वार्थेषु प्रवर्तकः।</a-v><a-v>करोति सफलं जन्तोः कर्म यच्च करोति सः॥ ११</a-v></p>
<p id="5.10.12"><a-v>तस्मादनिर्वेद कृतं यत्नं चेष्टेऽहमुत्तमम्।</a-v><a-v>अदृष्टांश्च विचेष्यामि देशान्रावणपालितान्॥ १२</a-v></p>
<p id="5.10.13"><a-v>आपानशालाविचितास्तथा पुष्पगृहाणि च।</a-v><a-v>चित्रशालाश्च विचिता भूयः क्रीडागृहाणि च॥ १३</a-v></p>
<p id="5.10.14"><a-v>निष्कुटान्तररथ्याश्च विमानानि च सर्वशः।</a-v><a-v>इति संचिन्त्य भूयोऽपि विचेतुमुपचक्रमे॥ १४</a-v></p>
<p id="5.10.15"><a-v>भूमीगृहांश्चैत्यगृहान्गृहातिगृहकानपि।</a-v><a-v>उत्पतन्निपतंश्चापि तिष्ठन्गच्छन्पुनः क्वचित्॥ १५</a-v></p>
<p id="5.10.16"><a-v>अपावृण्वंश्च द्वाराणि कपाटान्यवघट्टयन्।</a-v><a-v>प्रविशन्निष्पतंश्चापि प्रपतन्नुत्पतन्नपि।</a-v><a-v>सर्वमप्यवकाशं स विचचार महाकपिः॥ १६</a-v></p>
<p id="5.10.17"><a-v>चतुरङ्गुलमात्रोऽपि नावकाशः स विद्यते।</a-v><a-v>रावणान्तःपुरे तस्मिन्यं कपिर्न जगाम सः॥ १७</a-v></p>
<p id="5.10.18"><a-v>प्राकरान्तररथ्याश्च वेदिकश्चैत्यसंश्रयाः।</a-v><a-v>श्वभ्राश्च पुष्करिण्यश्च सर्वं तेनावलोकितम्॥ १८</a-v></p>
<p id="5.10.19"><a-v>राक्षस्यो विविधाकारा विरूपा विकृतास्तथा।</a-v><a-v>दृष्टा हनूमता तत्र न तु सा जनकात्मजा॥ १९</a-v></p>
<p id="5.10.20"><a-v>रूपेणाप्रतिमा लोके वरा विद्याधर स्त्रियः।</a-v><a-v>दृष्टा हनूमता तत्र न तु राघवनन्दिनी॥ २०</a-v></p>
<p id="5.10.21"><a-v>नागकन्या वरारोहाः पूर्णचन्द्रनिभाननाः।</a-v><a-v>दृष्टा हनूमता तत्र न तु सीता सुमध्यमा॥ २१</a-v></p>
<p id="5.10.22"><a-v>प्रमथ्य राक्षसेन्द्रेण नागकन्या बलाद्धृताः।</a-v><a-v>दृष्टा हनूमता तत्र न सा जनकनन्दिनी॥ २२</a-v></p>
<p id="5.10.23"><a-v>सोऽपश्यंस्तां महाबाहुः पश्यंश्चान्या वरस्त्रियः।</a-v><a-v>विषसाद महाबाहुर्हनूमान्मारुतात्मजः॥ २३</a-v></p>
<p id="5.10.24"><a-v>उद्योगं वानरेन्द्राणं प्लवनं सागरस्य च।</a-v><a-v>व्यर्थं वीक्ष्यानिलसुतश्चिन्तां पुनरुपागमत्॥ २४</a-v></p>
<p id="5.10.25"><a-v>अवतीर्य विमानाच्च हनूमान्मारुतात्मजः।</a-v><a-v>चिन्तामुपजगामाथ शोकोपहतचेतनः॥ २५</a-v></p>
<p><a-v>इति श्रीरामायणे सुन्दरकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
