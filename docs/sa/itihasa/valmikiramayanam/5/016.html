<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/016.sxml"><a-title>वाल्मीकिरामायणम् सुन्दरकाण्डम् १६ सर्गः</a-title><a-meta>
<p>Unique Words: 212</p>
</a-meta><hr><a-sec><p id="5.16.1"><a-v>तथा विप्रेक्षमाणस्य वनं पुष्पितपादपम्।</a-v><a-v>विचिन्वतश्च वैदेहीं किंचिच्छेषा निशाभवत्॥ १</a-v></p>
<p id="5.16.2"><a-v>षडङ्गवेदविदुषां क्रतुप्रवरयाजिनाम्।</a-v><a-v>शुश्राव ब्रह्मघोषांश्च विरात्रे ब्रह्मरक्षसाम्॥ २</a-v></p>
<p id="5.16.3"><a-v>अथ मङ्गलवादित्रैः शब्दैः श्रोत्रमनोहरैः।</a-v><a-v>प्राबोध्यत महाबाहुर्दशग्रीवो महाबलः॥ ३</a-v></p>
<p id="5.16.4"><a-v>विबुध्य तु यथाकालं राक्षसेन्द्रः प्रतावपान्।</a-v><a-v>स्रस्तमाल्याम्बरधरो वैदेहीमन्वचिन्तयत्॥ ४</a-v></p>
<p id="5.16.5"><a-v>भृशं नियुक्तस्तस्यां च मदनेन मदोत्कटः।</a-v><a-v>न स तं राक्षसः कामं शशाकात्मनि गूहितुम्॥ ५</a-v></p>
<p id="5.16.6"><a-v>स सर्वाभरणैर्युक्तो बिभ्रच्छ्रियमनुत्तमाम्।</a-v><a-v>तां नगैर्विविधैर्जुष्टां सर्वपुष्पफलोपगैः॥ ६</a-v></p>
<p id="5.16.7"><a-v>वृतां पुष्करिणीभिश्च नानापुष्पोपशोभिताम्।</a-v><a-v>सदामदैश्च विहगैर्विचित्रां परमाद्भुताम्॥ ७</a-v></p>
<p id="5.16.8"><a-v>ईहामृगैश्च विविधैश्वृतां दृष्टिमनोहरैः।</a-v><a-v>वीथीः संप्रेक्षमाणश्च मणिकाञ्चनतोरणाः॥ ८</a-v></p>
<p id="5.16.9"><a-v>नानामृगगणाकीर्णां फलैः प्रपतितैर्वृताम्।</a-v><a-v>अशोकवनिकामेव प्राविशत्संततद्रुमाम्॥ ९</a-v></p>
<p id="5.16.10"><a-v>अङ्गनाशतमात्रं तु तं व्रजन्तमनुव्रजत्।</a-v><a-v>महेन्द्रमिव पौलस्त्यं देवगन्धर्वयोषितः॥ १०</a-v></p>
<p id="5.16.11"><a-v>दीपिकाः काञ्चनीः काश्चिज्जगृहुस्तत्र योषितः।</a-v><a-v>बालव्यजनहस्ताश्च तालवृन्तानि चापराः॥ ११</a-v></p>
<p id="5.16.12"><a-v>काञ्चनैरपि भृङ्गारैर्जह्रुः सलिलमग्रतः।</a-v><a-v>मण्डलाग्रानसींश्चैव गृह्यान्याः पृष्ठतो ययुः॥ १२</a-v></p>
<p id="5.16.13"><a-v>काचिद्रत्नमयीं पात्रीं पूर्णां पानस्य भामिनी।</a-v><a-v>दक्षिणा दक्षिणेनैव तदा जग्राह पाणिना॥ १३</a-v></p>
<p id="5.16.14"><a-v>राजहंसप्रतीकाशं छत्रं पूर्णशशिप्रभम्।</a-v><a-v>सौवर्णदण्डमपरा गृहीत्वा पृष्ठतो ययौ॥ १४</a-v></p>
<p id="5.16.15"><a-v>निद्रामदपरीताक्ष्यो रावणस्योत्तमस्त्रियः।</a-v><a-v>अनुजग्मुः पतिं वीरं घनं विद्युल्लता इव॥ १५</a-v></p>
<p id="5.16.16"><a-v>ततः काञ्चीनिनादं च नूपुराणां च निःस्वनम्।</a-v><a-v>शुश्राव परमस्त्रीणां स कपिर्मारुतात्मजः॥ १६</a-v></p>
<p id="5.16.17"><a-v>तं चाप्रतिमकर्माणमचिन्त्यबलपौरुषम्।</a-v><a-v>द्वारदेशमनुप्राप्तं ददर्श हनुमान्कपिः॥ १७</a-v></p>
<p id="5.16.18"><a-v>दीपिकाभिरनेकाभिः समन्तादवभासितम्।</a-v><a-v>गन्धतैलावसिक्ताभिर्ध्रियमाणाभिरग्रतः॥ १८</a-v></p>
<p id="5.16.19"><a-v>कामदर्पमदैर्युक्तं जिह्मताम्रायतेक्षणम्।</a-v><a-v>समक्षमिव कन्दर्पमपविद्ध शरासनम्॥ १९</a-v></p>
<p id="5.16.20"><a-v>मथितामृतफेनाभमरजो वस्त्रमुत्तमम्।</a-v><a-v>सलीलमनुकर्षन्तं विमुक्तं सक्तमङ्गदे॥ २०</a-v></p>
<p id="5.16.21"><a-v>तं पत्रविटपे लीनः पत्रपुष्पघनावृतः।</a-v><a-v>समीपमुपसंक्रान्तं निध्यातुमुपचक्रमे॥ २१</a-v></p>
<p id="5.16.22"><a-v>अवेक्षमाणश्च ततो ददर्श कपिकुञ्जरः।</a-v><a-v>रूपयौवनसंपन्ना रावणस्य वरस्त्रियः॥ २२</a-v></p>
<p id="5.16.23"><a-v>ताभिः परिवृतो राजा सुरूपाभिर्महायशाः।</a-v><a-v>तन्मृगद्विजसंघुष्टं प्रविष्टः प्रमदावनम्॥ २३</a-v></p>
<p id="5.16.24"><a-v>क्षीबो विचित्राभरणः शङ्कुकर्णो महाबलः।</a-v><a-v>तेन विश्रवसः पुत्रः स दृष्टो राक्षसाधिपः॥ २४</a-v></p>
<p id="5.16.25"><a-v>वृतः परमनारीभिस्ताराभिरिव चन्द्रमाः।</a-v><a-v>तं ददर्श महातेजास्तेजोवन्तं महाकपिः॥ २५</a-v></p>
<p id="5.16.26"><a-v>रावणोऽयं महाबाहुरिति संचिन्त्य वानरः।</a-v><a-v>अवप्लुतो महातेजा हनूमान्मारुतात्मजः॥ २६</a-v></p>
<p id="5.16.27"><a-v>स तथाप्युग्रतेजाः सन्निर्धूतस्तस्य तेजसा।</a-v><a-v>पत्रगुह्यान्तरे सक्तो हनूमान्संवृतोऽभवत्॥ २७</a-v></p>
<p id="5.16.28"><a-v>स तामसितकेशान्तां सुश्रोणीं संहतस्तनीम्।</a-v><a-v>दिदृक्षुरसितापाङ्गीमुपावर्तत रावणः॥ २८</a-v></p>
<p><a-v>इति श्रीरामायणे सुन्दरकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
