<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/035.sxml"><a-title>वाल्मीकिरामायणम् सुन्दरकाण्डम् ३५ सर्गः</a-title><a-meta>
<p>Unique Words: 571</p>
</a-meta><hr><a-sec><p id="5.35.1"><a-v>सीता तद्वचनं श्रुत्वा पूर्णचन्द्रनिभानना।</a-v><a-v>हनूमन्तमुवाचेदं धर्मार्थसहितं वचः॥ १</a-v></p>
<p id="5.35.2"><a-v>अमृतं विषसंसृष्टं त्वया वानरभाषितम्।</a-v><a-v>यच्च नान्यमना रामो यच्च शोकपरायणः॥ २</a-v></p>
<p id="5.35.3"><a-v>ऐश्वर्ये वा सुविस्तीर्णे व्यसने वा सुदारुणे।</a-v><a-v>रज्ज्वेव पुरुषं बद्ध्वा कृतान्तः परिकर्षति॥ ३</a-v></p>
<p id="5.35.4"><a-v>विधिर्नूनमसंहार्यः प्राणिनां प्लवगोत्तम।</a-v><a-v>सौमित्रिं मां च रामं च व्यसनैः पश्य मोहितान्॥ ४</a-v></p>
<p id="5.35.5"><a-v>शोकस्यास्य कदा पारं राघवोऽधिगमिष्यति।</a-v><a-v>प्लवमानः परिश्रान्तो हतनौः सागरे यथा॥ ५</a-v></p>
<p id="5.35.6"><a-v>राक्षसानां क्षयं कृत्वा सूदयित्वा च रावणम्।</a-v><a-v>लङ्कामुन्मूलितां कृत्वा कदा द्रक्ष्यति मां पतिः॥ ६</a-v></p>
<p id="5.35.7"><a-v>स वाच्यः संत्वरस्वेति यावदेव न पूर्यते।</a-v><a-v>अयं संवत्सरः कालस्तावद्धि मम जीवितम्॥ ७</a-v></p>
<p id="5.35.8"><a-v>वर्तते दशमो मासो द्वौ तु शेषौ प्लवंगम।</a-v><a-v>रावणेन नृशंसेन समयो यः कृतो मम॥ ८</a-v></p>
<p id="5.35.9"><a-v>विभीषणेन च भ्रात्रा मम निर्यातनं प्रति।</a-v><a-v>अनुनीतः प्रयत्नेन न च तत्कुरुते मतिम्॥ ९</a-v></p>
<p id="5.35.10"><a-v>मम प्रतिप्रदानं हि रावणस्य न रोचते।</a-v><a-v>रावणं मार्गते संख्ये मृत्युः कालवशं गतम्॥ १०</a-v></p>
<p id="5.35.11"><a-v>ज्येष्ठा कन्यानला नम विभीषणसुता कपे।</a-v><a-v>तया ममैतदाख्यातं मात्रा प्रहितया स्वयम्॥ ११</a-v></p>
<p id="5.35.12"><a-v>अविन्ध्यो नाम मेधावी विद्वान्राक्षसपुंगवः।</a-v><a-v>धृतिमाञ्शीलवान्वृद्धो रावणस्य सुसंमतः॥ १२</a-v></p>
<p id="5.35.13"><a-v>रामात्क्षयमनुप्राप्तं रक्षसां प्रत्यचोदयत्।</a-v><a-v>न च तस्यापि दुष्टात्मा शृणोति वचनं हितम्॥ १३</a-v></p>
<p id="5.35.14"><a-v>आशंसेति हरिश्रेष्ठ क्षिप्रं मां प्राप्स्यते पतिः।</a-v><a-v>अन्तरात्मा हि मे शुद्धस्तस्मिंश्च बहवो गुणाः॥ १४</a-v></p>
<p id="5.35.15"><a-v>उत्साहः पौरुषं सत्त्वमानृशंस्यं कृतज्ञता।</a-v><a-v>विक्रमश्च प्रभावश्च सन्ति वानरराघवे॥ १५</a-v></p>
<p id="5.35.16"><a-v>चतुर्दशसहस्राणि राक्षसानां जघान यः।</a-v><a-v>जनस्थाने विना भ्रात्रा शत्रुः कस्तस्य नोद्विजेत्॥ १६</a-v></p>
<p id="5.35.17"><a-v>न स शक्यस्तुलयितुं व्यसनैः पुरुषर्षभः।</a-v><a-v>अहं तस्यानुभावज्ञा शक्रस्येव पुलोमजा॥ १७</a-v></p>
<p id="5.35.18"><a-v>शरजालांशुमाञ्शूरः कपे रामदिवाकरः।</a-v><a-v>शत्रुरक्षोमयं तोयमुपशोषं नयिष्यति॥ १८</a-v></p>
<p id="5.35.19"><a-v>इति संजल्पमानां तां रामार्थे शोककर्शिताम्।</a-v><a-v>अश्रुसंपूर्णवदनामुवाच हनुमान्कपिः॥ १९</a-v></p>
<p id="5.35.20"><a-v>श्रुत्वैव तु वचो मह्यं क्षिप्रमेष्यति राघवः।</a-v><a-v>चमूं प्रकर्षन्महतीं हर्यृक्षगणसंकुलाम्॥ २०</a-v></p>
<p id="5.35.21"><a-v>अथ वा मोचयिष्यामि तामद्यैव हि राक्षसात्।</a-v><a-v>अस्माद्दुःखादुपारोह मम पृष्ठमनिन्दिते॥ २१</a-v></p>
<p id="5.35.22"><a-v>त्वं हि पृष्ठगतां कृत्वा संतरिष्यामि सागरम्।</a-v><a-v>शक्तिरस्ति हि मे वोढुं लङ्कामपि सरावणाम्॥ २२</a-v></p>
<p id="5.35.23"><a-v>अहं प्रस्रवणस्थाय राघवायाद्य मैथिलि।</a-v><a-v>प्रापयिष्यामि शक्राय हव्यं हुतमिवानलः॥ २३</a-v></p>
<p id="5.35.24"><a-v>द्रक्ष्यस्यद्यैव वैदेहि राघवं सहलक्ष्मणम्।</a-v><a-v>व्यवसाय समायुक्तं विष्णुं दैत्यवधे यथा॥ २४</a-v></p>
<p id="5.35.25"><a-v>त्वद्दर्शनकृतोत्साहमाश्रमस्थं महाबलम्।</a-v><a-v>पुरंदरमिवासीनं नागराजस्य मूर्धनि॥ २५</a-v></p>
<p id="5.35.26"><a-v>पृष्ठमारोह मे देवि मा विकाङ्क्षस्व शोभने।</a-v><a-v>योगमन्विच्छ रामेण शशाङ्केनेव रोहिणी॥ २६</a-v></p>
<p id="5.35.27"><a-v>कथयन्तीव चन्द्रेण सूर्येणेव सुवर्चला।</a-v><a-v>मत्पृष्ठमधिरुह्य त्वं तराकाशमहार्णवम्॥ २७</a-v></p>
<p id="5.35.28"><a-v>न हि मे संप्रयातस्य त्वामितो नयतोऽङ्गने।</a-v><a-v>अनुगन्तुं गतिं शक्ताः सर्वे लङ्कानिवासिनः॥ २८</a-v></p>
<p id="5.35.29"><a-v>यथैवाहमिह प्राप्तस्तथैवाहमसंशयम्।</a-v><a-v>यास्यामि पश्य वैदेहि त्वामुद्यम्य विहायसं॥ २९</a-v></p>
<p id="5.35.30"><a-v>मैथिली तु हरिश्रेष्ठाच्छ्रुत्वा वचनमद्भुतम्।</a-v><a-v>हर्षविस्मितसर्वाङ्गी हनूमन्तमथाब्रवीत्॥ ३०</a-v></p>
<p id="5.35.31"><a-v>हनूमन्दूरमध्वनं कथं मां वोढुमिच्छसि।</a-v><a-v>तदेव खलु ते मन्ये कपित्वं हरियूथप॥ ३१</a-v></p>
<p id="5.35.32"><a-v>कथं वाल्पशरीरस्त्वं मामितो नेतुमिच्छसि।</a-v><a-v>सकाशं मानवेन्द्रस्य भर्तुर्मे प्लवगर्षभ॥ ३२</a-v></p>
<p id="5.35.33"><a-v>सीताया वचनं श्रुत्वा हनूमान्मारुतात्मजः।</a-v><a-v>चिन्तयामास लक्ष्मीवान्नवं परिभवं कृतम्॥ ३३</a-v></p>
<p id="5.35.34"><a-v>न मे जानाति सत्त्वं वा प्रभावं वासितेक्षणा।</a-v><a-v>तस्मात्पश्यतु वैदेही यद्रूपं मम कामतः॥ ३४</a-v></p>
<p id="5.35.35"><a-v>इति संचिन्त्य हनुमांस्तदा प्लवगसत्तमः।</a-v><a-v>दर्शयामास वैदेह्याः स्वरूपमरिमर्दनः॥ ३५</a-v></p>
<p id="5.35.36"><a-v>स तस्मात्पादपाद्धीमानाप्लुत्य प्लवगर्षभः।</a-v><a-v>ततो वर्धितुमारेभे सीताप्रत्ययकारणात्॥ ३६</a-v></p>
<p id="5.35.37"><a-v>मेरुमन्दारसंकाशो बभौ दीप्तानलप्रभः।</a-v><a-v>अग्रतो व्यवतस्थे च सीताया वानरर्षभः॥ ३७</a-v></p>
<p id="5.35.38"><a-v>हरिः पर्वतसंकाशस्ताम्रवक्त्रो महाबलः।</a-v><a-v>वज्रदंष्ट्रनखो भीमो वैदेहीमिदमब्रवीत्॥ ३८</a-v></p>
<p id="5.35.39"><a-v>सपर्वतवनोद्देशां साट्टप्राकारतोरणाम्।</a-v><a-v>लङ्कामिमां सनथां वा नयितुं शक्तिरस्ति मे॥ ३९</a-v></p>
<p id="5.35.40"><a-v>तदवस्थाप्य तां बुद्धिरलं देवि विकाङ्क्षया।</a-v><a-v>विशोकं कुरु वैदेहि राघवं सहलक्ष्मणम्॥ ४०</a-v></p>
<p id="5.35.41"><a-v>तं दृष्ट्वाचलसंकाशमुवाच जनकात्मजा।</a-v><a-v>पद्मपत्रविशालाक्षी मारुतस्यौरसं सुतम्॥ ४१</a-v></p>
<p id="5.35.42"><a-v>तव सत्त्वं बलं चैव विजानामि महाकपे।</a-v><a-v>वायोरिव गतिं चापि तेजश्चाग्निरिवाद्भुतम्॥ ४२</a-v></p>
<p id="5.35.43"><a-v>प्राकृतोऽन्यः कथं चेमां भूमिमागन्तुमर्हति।</a-v><a-v>उदधेरप्रमेयस्य पारं वानरपुंगव॥ ४३</a-v></p>
<p id="5.35.44"><a-v>जानामि गमने शक्तिं नयने चापि ते मम।</a-v><a-v>अवश्यं साम्प्रधार्याशु कार्यसिद्धिरिहात्मनः॥ ४४</a-v></p>
<p id="5.35.45"><a-v>अयुक्तं तु कपिश्रेष्ठ मया गन्तुं त्वया सह।</a-v><a-v>वायुवेगसवेगस्य वेगो मां मोहयेत्तव॥ ४५</a-v></p>
<p id="5.35.46"><a-v>अहमाकाशमासक्ता उपर्युपरि सागरम्।</a-v><a-v>प्रपतेयं हि ते पृष्ठाद्भयाद्वेगेन गच्छतः॥ ४६</a-v></p>
<p id="5.35.47"><a-v>पतिता सागरे चाहं तिमिनक्रझषाकुले।</a-v><a-v>भयेयमाशु विवशा यादसामन्नमुत्तमम्॥ ४७</a-v></p>
<p id="5.35.48"><a-v>न च शक्ष्ये त्वया सार्धं गन्तुं शत्रुविनाशन।</a-v><a-v>कलत्रवति संदेहस्त्वय्यपि स्यादसंशयम्॥ ४८</a-v></p>
<p id="5.35.49"><a-v>ह्रियमाणां तु मां दृष्ट्वा राक्षसा भीमविक्रमाः।</a-v><a-v>अनुगच्छेयुरादिष्टा रावणेन दुरात्मना॥ ४९</a-v></p>
<p id="5.35.50"><a-v>तैस्त्वं परिवृतः शूरैः शूलमुद्गर पाणिभिः।</a-v><a-v>भवेस्त्वं संशयं प्राप्तो मया वीर कलत्रवान्॥ ५०</a-v></p>
<p id="5.35.51"><a-v>सायुधा बहवो व्योम्नि राक्षसास्त्वं निरायुधः।</a-v><a-v>कथं शक्ष्यसि संयातुं मां चैव परिरक्षितुम्॥ ५१</a-v></p>
<p id="5.35.52"><a-v>युध्यमानस्य रक्षोभिस्ततस्तैः क्रूरकर्मभिः।</a-v><a-v>प्रपतेयं हि ते पृष्ठद्भयार्ता कपिसत्तम॥ ५२</a-v></p>
<p id="5.35.53"><a-v>अथ रक्षांसि भीमानि महान्ति बलवन्ति च।</a-v><a-v>कथंचित्साम्पराये त्वां जयेयुः कपिसत्तम॥ ५३</a-v></p>
<p id="5.35.54"><a-v>अथ वा युध्यमानस्य पतेयं विमुखस्य ते।</a-v><a-v>पतितां च गृहीत्वा मां नयेयुः पापराक्षसाः॥ ५४</a-v></p>
<p id="5.35.55"><a-v>मां वा हरेयुस्त्वद्धस्ताद्विशसेयुरथापि वा।</a-v><a-v>अव्यवस्थौ हि दृश्येते युद्धे जयपराजयौ॥ ५५</a-v></p>
<p id="5.35.56"><a-v>अहं वापि विपद्येयं रक्षोभिरभितर्जिता।</a-v><a-v>त्वत्प्रयत्नो हरिश्रेष्ठ भवेन्निष्फल एव तु॥ ५६</a-v></p>
<p id="5.35.57"><a-v>कामं त्वमपि पर्याप्तो निहन्तुं सर्वराक्षसान्।</a-v><a-v>राघवस्य यशो हीयेत्त्वया शस्तैस्तु राक्षसैः॥ ५७</a-v></p>
<p id="5.35.58"><a-v>अथ वादाय रक्षांसि न्यस्येयुः संवृते हि माम्।</a-v><a-v>यत्र ते नाभिजानीयुर्हरयो नापि राघवः॥ ५८</a-v></p>
<p id="5.35.59"><a-v>आरम्भस्तु मदर्थोऽयं ततस्तव निरर्थकः।</a-v><a-v>त्वया हि सह रामस्य महानागमने गुणः॥ ५९</a-v></p>
<p id="5.35.60"><a-v>मयि जीवितमायत्तं राघवस्य महात्मनः।</a-v><a-v>भ्रातॄणां च महाबाहो तव राजकुलस्य च॥ ६०</a-v></p>
<p id="5.35.61"><a-v>तौ निराशौ मदर्थे तु शोकसंतापकर्शितौ।</a-v><a-v>सह सर्वर्क्षहरिभिस्त्यक्ष्यतः प्राणसंग्रहम्॥ ६१</a-v></p>
<p id="5.35.62"><a-v>भर्तुर्भक्तिं पुरस्कृत्य रामादन्यस्य वानर।</a-v><a-v>नाहं स्प्रष्टुं पदा गात्रमिच्छेयं वानरोत्तम॥ ६२</a-v></p>
<p id="5.35.63"><a-v>यदहं गात्रसंस्पर्शं रावणस्य गता बलात्।</a-v><a-v>अनीशा किं करिष्यामि विनाथा विवशा सती॥ ६३</a-v></p>
<p id="5.35.64"><a-v>यदि रामो दशग्रीवमिह हत्वा सराक्षसं।</a-v><a-v>मामितो गृह्य गच्छेत तत्तस्य सदृशं भवेत्॥ ६४</a-v></p>
<p id="5.35.65"><a-v>श्रुता हि दृष्टाश्च मया पराक्रमा</a-v><a-v>महात्मनस्तस्य रणावमर्दिनः।</a-v><a-v>न देवगन्धर्वभुजंगराक्षसा</a-v><a-v>भवन्ति रामेण समा हि संयुगे॥ ६५</a-v></p>
<p id="5.35.66"><a-v>समीक्ष्य तं संयति चित्रकार्मुकं</a-v><a-v>महाबलं वासवतुल्यविक्रमम्।</a-v><a-v>सलक्ष्मणं को विषहेत राघवं</a-v><a-v>हुताशनं दीप्तमिवानिलेरितम्॥ ६६</a-v></p>
<p id="5.35.67"><a-v>सलक्ष्मणं राघवमाजिमर्दनं</a-v><a-v>दिशागजं मत्तमिव व्यवस्थितम्।</a-v><a-v>सहेत को वानरमुख्य संयुगे</a-v><a-v>युगान्तसूर्यप्रतिमं शरार्चिषम्॥ ६७</a-v></p>
<p id="5.35.68"><a-v>स मे हरिश्रेष्ठ सलक्ष्मणं पतिं</a-v><a-v>सयूथपं क्षिप्रमिहोपपादय।</a-v><a-v>चिराय रामं प्रति शोककर्शितां</a-v><a-v>कुरुष्व मां वानरमुख्य हर्षिताम्॥ ६८</a-v></p>
<p><a-v>इति श्रीरामायणे सुन्दरकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
