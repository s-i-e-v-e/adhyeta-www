<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/050.sxml"><a-title>वाल्मीकिरामायणम् सुन्दरकाण्डम् ५० सर्गः</a-title><a-meta>
<p>Unique Words: 185</p>
</a-meta><hr><a-sec><p id="5.50.1"><a-v>तस्य तद्वचनं श्रुत्वा वानरस्य महात्मनः।</a-v><a-v>आज्ञापयद्वधं तस्य रावणः क्रोधमूर्छितः॥ १</a-v></p>
<p id="5.50.2"><a-v>वधे तस्य समाज्ञप्ते रावणेन दुरात्मना।</a-v><a-v>निवेदितवतो दौत्यं नानुमेने विभीषणः॥ २</a-v></p>
<p id="5.50.3"><a-v>तं रक्षोऽधिपतिं क्रुद्धं तच्च कार्यमुपस्थितम्।</a-v><a-v>विदित्वा चिन्तयामास कार्यं कार्यविधौ स्थितः॥ ३</a-v></p>
<p id="5.50.4"><a-v>निश्चितार्थस्ततः साम्नापूज्य शत्रुजिदग्रजम्।</a-v><a-v>उवाच हितमत्यर्थं वाक्यं वाक्यविशारदः॥ ४</a-v></p>
<p id="5.50.5"><a-v>राजन्धर्मविरुद्धं च लोकवृत्तेश्च गर्हितम्।</a-v><a-v>तव चासदृशं वीर कपेरस्य प्रमापणम्॥ ५</a-v></p>
<p id="5.50.6"><a-v>असंशयं शत्रुरयं प्रवृद्धः</a-v><a-v>कृतं ह्यनेनाप्रियमप्रमेयम्।</a-v><a-v>न दूतवध्यां प्रवदन्ति सन्तो</a-v><a-v>दूतस्य दृष्टा बहवो हि दण्डाः॥ ६</a-v></p>
<p id="5.50.7"><a-v>वैरूप्यामङ्गेषु कशाभिघातो</a-v><a-v>मौण्ड्यं तथा लक्ष्मणसंनिपातः।</a-v><a-v>एतान्हि दूते प्रवदन्ति दण्डा</a-v><a-v>न्वधस्तु दूतस्य न नः श्रुतोऽपि॥ ७</a-v></p>
<p id="5.50.8"><a-v>कथं च धर्मार्थविनीतबुद्धिः</a-v><a-v>परावरप्रत्ययनिश्चितार्थः।</a-v><a-v>भवद्विधः कोपवशे हि तिष्ठे</a-v><a-v>त्कोपं नियच्छन्ति हि सत्त्ववन्तः॥ ८</a-v></p>
<p id="5.50.9"><a-v>न धर्मवादे न च लोकवृत्ते</a-v><a-v>न शास्त्रबुद्धिग्रहणेषु वापि।</a-v><a-v>विद्येत कश्चित्तव वीरतुल्य</a-v><a-v>स्त्वं ह्युत्तमः सर्वसुरासुराणाम्॥ ९</a-v></p>
<p id="5.50.10"><a-v>न चाप्यस्य कपेर्घाते कंचित्पश्याम्यहं गुणम्।</a-v><a-v>तेष्वयं पात्यतां दण्डो यैरयं प्रेषितः कपिः॥ १०</a-v></p>
<p id="5.50.11"><a-v>साधुर्वा यदि वासाधुर्परैरेष समर्पितः।</a-v><a-v>ब्रुवन्परार्थं परवान्न दूतो वधमर्हति॥ ११</a-v></p>
<p id="5.50.12"><a-v>अपि चास्मिन्हते राजन्नान्यं पश्यामि खेचरम्।</a-v><a-v>इह यः पुनरागच्छेत्परं पारं महोदधिः॥ १२</a-v></p>
<p id="5.50.13"><a-v>तस्मान्नास्य वधे यत्नः कार्यः परपुरंजय।</a-v><a-v>भवान्सेन्द्रेषु देवेषु यत्नमास्थातुमर्हति॥ १३</a-v></p>
<p id="5.50.14"><a-v>अस्मिन्विनष्टे न हि दूतमन्यं</a-v><a-v>पश्यामि यस्तौ नरराजपुत्रौ।</a-v><a-v>युद्धाय युद्धप्रियदुर्विनीता</a-v><a-v>वुद्योजयेद्दीर्घपथावरुद्धौ॥ १४</a-v></p>
<p id="5.50.15"><a-v>पराक्रमोत्साहमनस्विनां च</a-v><a-v>सुरासुराणामपि दुर्जयेन।</a-v><a-v>त्वया मनोनन्दन नैरृतानां</a-v><a-v>युद्धायतिर्नाशयितुं न युक्ता॥ १५</a-v></p>
<p id="5.50.16"><a-v>हिताश्च शूराश्च समाहिताश्च</a-v><a-v>कुलेषु जाताश्च महागुणेषु।</a-v><a-v>मनस्विनः शस्त्रभृतां वरिष्ठाः</a-v><a-v>कोट्यग्रशस्ते सुभृताश्च योधाः॥ १६</a-v></p>
<p id="5.50.17"><a-v>तदेकदेशेन बलस्य ताव</a-v><a-v>त्केचित्तवादेशकृतोऽपयान्तु।</a-v><a-v>तौ राजपुत्रौ विनिगृह्य मूढौ</a-v><a-v>परेषु ते भावयितुं प्रभावम्॥ १७</a-v></p>
<p><a-v>इति श्रीरामायणे सुन्दरकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
