<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/008.sxml"><a-title>वाल्मीकिरामायणम् सुन्दरकाण्डम् ८ सर्गः</a-title><a-meta>
<p>Unique Words: 358</p>
</a-meta><hr><a-sec><p id="5.8.1"><a-v>तत्र दिव्योपमं मुख्यं स्फाटिकं रत्नभूषितम्।</a-v><a-v>अवेक्षमाणो हनुमान्ददर्श शयनासनम्॥ १</a-v></p>
<p id="5.8.2"><a-v>तस्य चैकतमे देशे सोऽग्र्यमाल्यविभूषितम्।</a-v><a-v>ददर्श पाण्डुरं छत्रं ताराधिपतिसंनिभम्॥ २</a-v></p>
<p id="5.8.3"><a-v>बालव्यजनहस्ताभिर्वीज्यमानं समन्ततः।</a-v><a-v>गन्धैश्च विविधैर्जुष्टं वरधूपेन धूपितम्॥ ३</a-v></p>
<p id="5.8.4"><a-v>परमास्तरणास्तीर्णमाविकाजिनसंवृतम्।</a-v><a-v>दामभिर्वरमाल्यानां समन्तादुपशोभितम्॥ ४</a-v></p>
<p id="5.8.5"><a-v>तस्मिञ्जीमूतसंकाशं प्रदीप्तोत्तमकुण्डलम्।</a-v><a-v>लोहिताक्षं महाबाहुं महारजतवाससं॥ ५</a-v></p>
<p id="5.8.6"><a-v>लोहितेनानुलिप्ताङ्गं चन्दनेन सुगन्धिना।</a-v><a-v>संध्यारक्तमिवाकाशे तोयदं सतडिद्गुणम्॥ ६</a-v></p>
<p id="5.8.7"><a-v>वृतमाभरणैर्दिव्यैः सुरूपं कामरूपिणम्।</a-v><a-v>सवृक्षवनगुल्माढ्यं प्रसुप्तमिव मन्दरम्॥ ७</a-v></p>
<p id="5.8.8"><a-v>क्रीडित्वोपरतं रात्रौ वराभरणभूषितम्।</a-v><a-v>प्रियं राक्षसकन्यानां राक्षसानां सुखावहम्॥ ८</a-v></p>
<p id="5.8.9"><a-v>पीत्वाप्युपरतं चापि ददर्श स महाकपिः।</a-v><a-v>भास्करे शयने वीरं प्रसुप्तं राक्षसाधिपम्॥ ९</a-v></p>
<p id="5.8.10"><a-v>निःश्वसन्तं यथा नागं रावणं वानरोत्तमः।</a-v><a-v>आसाद्य परमोद्विग्नः सोऽपासर्पत्सुभीतवत्॥ १०</a-v></p>
<p id="5.8.11"><a-v>अथारोहणमासाद्य वेदिकान्तरमाश्रितः।</a-v><a-v>सुप्तं राक्षसशार्दूलं प्रेक्षते स्म महाकपिः॥ ११</a-v></p>
<p id="5.8.12"><a-v>शुशुभे राक्षसेन्द्रस्य स्वपतः शयनोत्तमम्।</a-v><a-v>गन्धहस्तिनि संविष्टे यथाप्रस्रवणं महत्॥ १२</a-v></p>
<p id="5.8.13"><a-v>काञ्चनाङ्गदनद्धौ च ददर्श स महात्मनः।</a-v><a-v>विक्षिप्तौ राक्षसेन्द्रस्य भुजाविन्द्रध्वजोपमौ॥ १३</a-v></p>
<p id="5.8.14"><a-v>ऐरावतविषाणाग्रैरापीडितकृतव्रणौ।</a-v><a-v>वज्रोल्लिखितपीनांसौ विष्णुचक्रपरिक्षितौ॥ १४</a-v></p>
<p id="5.8.15"><a-v>पीनौ समसुजातांसौ संगतौ बलसंयुतौ।</a-v><a-v>सुलक्षण नखाङ्गुष्ठौ स्वङ्गुलीतललक्षितौ॥ १५</a-v></p>
<p id="5.8.16"><a-v>संहतौ परिघाकारौ वृत्तौ करिकरोपमौ।</a-v><a-v>विक्षिप्तौ शयने शुभ्रे पञ्चशीर्षाविवोरगौ॥ १६</a-v></p>
<p id="5.8.17"><a-v>शशक्षतजकल्पेन सुशीतेन सुगन्धिना।</a-v><a-v>चन्दनेन परार्ध्येन स्वनुलिप्तौ स्वलंकृतौ॥ १७</a-v></p>
<p id="5.8.18"><a-v>उत्तमस्त्रीविमृदितौ गन्धोत्तमनिषेवितौ।</a-v><a-v>यक्षपन्नगगन्धर्वदेवदानवराविणौ॥ १८</a-v></p>
<p id="5.8.19"><a-v>ददर्श स कपिस्तस्य बाहू शयनसंस्थितौ।</a-v><a-v>मन्दरस्यान्तरे सुप्तौ महार्ही रुषिताविव॥ १९</a-v></p>
<p id="5.8.20"><a-v>ताभ्यां स परिपूर्णाभ्यां भुजाभ्यां राक्षसाधिपः।</a-v><a-v>शुशुभेऽचलसंकाशः शृङ्गाभ्यामिव मन्दरः॥ २०</a-v></p>
<p id="5.8.21"><a-v>चूतपुंनागसुरभिर्बकुलोत्तमसंयुतः।</a-v><a-v>मृष्टान्नरससंयुक्तः पानगन्धपुरःसरः॥ २१</a-v></p>
<p id="5.8.22"><a-v>तस्य राक्षससिंहस्य निश्चक्राम मुखान्महान्।</a-v><a-v>शयानस्य विनिःश्वासः पूरयन्निव तद्गृहम्॥ २२</a-v></p>
<p id="5.8.23"><a-v>मुक्तामणिविचित्रेण काञ्चनेन विराजता।</a-v><a-v>मुकुटेनापवृत्तेन कुण्डलोज्ज्वलिताननम्॥ २३</a-v></p>
<p id="5.8.24"><a-v>रक्तचन्दनदिग्धेन तथा हारेण शोभिता।</a-v><a-v>पीनायतविशालेन वक्षसाभिविराजितम्॥ २४</a-v></p>
<p id="5.8.25"><a-v>पाण्डुरेणापविद्धेन क्षौमेण क्षतजेक्षणम्।</a-v><a-v>महार्हेण सुसंवीतं पीतेनोत्तमवाससा॥ २५</a-v></p>
<p id="5.8.26"><a-v>माषराशिप्रतीकाशं निःश्वसन्तं भुजङ्गवत्।</a-v><a-v>गाङ्गे महति तोयान्ते प्रसुतमिव कुञ्जरम्॥ २६</a-v></p>
<p id="5.8.27"><a-v>चतुर्भिः काञ्चनैर्दीपैर्दीप्यमानैश्चतुर्दिशम्।</a-v><a-v>प्रकाशीकृतसर्वाङ्गं मेघं विद्युद्गणैरिव॥ २७</a-v></p>
<p id="5.8.28"><a-v>पादमूलगताश्चापि ददर्श सुमहात्मनः।</a-v><a-v>पत्नीः स प्रियभार्यस्य तस्य रक्षःपतेर्गृहे॥ २८</a-v></p>
<p id="5.8.29"><a-v>शशिप्रकाशवदना वरकुण्डलभूषिताः।</a-v><a-v>अम्लानमाल्याभरणा ददर्श हरियूथपः॥ २९</a-v></p>
<p id="5.8.30"><a-v>नृत्तवादित्रकुशला राक्षसेन्द्रभुजाङ्कगाः।</a-v><a-v>वराभरणधारिण्यो निषन्ना ददृशे कपिः॥ ३०</a-v></p>
<p id="5.8.31"><a-v>वज्रवैदूर्यगर्भाणि श्रवणान्तेषु योषिताम्।</a-v><a-v>ददर्श तापनीयानि कुण्डलान्यङ्गदानि च॥ ३१</a-v></p>
<p id="5.8.32"><a-v>तासां चन्द्रोपमैर्वक्त्रैः शुभैर्ललितकुण्डलैः।</a-v><a-v>विरराज विमानं तन्नभस्तारागणैरिव॥ ३२</a-v></p>
<p id="5.8.33"><a-v>मदव्यायामखिन्नास्ता राक्षसेन्द्रस्य योषितः।</a-v><a-v>तेषु तेष्ववकाशेषु प्रसुप्तास्तनुमध्यमाः॥ ३३</a-v></p>
<p id="5.8.34"><a-v>काचिद्वीणां परिष्वज्य प्रसुप्ता संप्रकाशते।</a-v><a-v>महानदीप्रकीर्णेव नलिनी पोतमाश्रिता॥ ३४</a-v></p>
<p id="5.8.35"><a-v>अन्या कक्षगतेनैव मड्डुकेनासितेक्षणा।</a-v><a-v>प्रसुप्ता भामिनी भाति बालपुत्रेव वत्सला॥ ३५</a-v></p>
<p id="5.8.36"><a-v>पटहं चारुसर्वाङ्गी पीड्य शेते शुभस्तनी।</a-v><a-v>चिरस्य रमणं लब्ध्वा परिष्वज्येव कामिनी॥ ३६</a-v></p>
<p id="5.8.37"><a-v>काचिदंशं परिष्वज्य सुप्ता कमललोचना।</a-v><a-v>निद्रावशमनुप्राप्ता सहकान्तेव भामिनी॥ ३७</a-v></p>
<p id="5.8.38"><a-v>अन्या कनकसंकाशैर्मृदुपीनैर्मनोरमैः।</a-v><a-v>मृदङ्गं परिपीड्याङ्गैः प्रसुप्ता मत्तलोचना॥ ३८</a-v></p>
<p id="5.8.39"><a-v>भुजपार्श्वान्तरस्थेन कक्षगेण कृशोदरी।</a-v><a-v>पणवेन सहानिन्द्या सुप्ता मदकृतश्रमा॥ ३९</a-v></p>
<p id="5.8.40"><a-v>डिण्डिमं परिगृह्यान्या तथैवासक्तडिण्डिमा।</a-v><a-v>प्रसुप्ता तरुणं वत्समुपगूह्येव भामिनी॥ ४०</a-v></p>
<p id="5.8.41"><a-v>काचिदाडम्बरं नारी भुजसंभोगपीडितम्।</a-v><a-v>कृत्वा कमलपत्राक्षी प्रसुप्ता मदमोहिता॥ ४१</a-v></p>
<p id="5.8.42"><a-v>कलशीमपविद्ध्यान्या प्रसुप्ता भाति भामिनी।</a-v><a-v>वसन्ते पुष्पशबला मालेव परिमार्जिता॥ ४२</a-v></p>
<p id="5.8.43"><a-v>पाणिभ्यां च कुचौ काचित्सुवर्णकलशोपमौ।</a-v><a-v>उपगूह्याबला सुप्ता निद्राबलपराजिता॥ ४३</a-v></p>
<p id="5.8.44"><a-v>अन्या कमलपत्राक्षी पूर्णेन्दुसदृशानना।</a-v><a-v>अन्यामालिङ्ग्य सुश्रोणी प्रसुप्ता मदविह्वला॥ ४४</a-v></p>
<p id="5.8.45"><a-v>आतोद्यानि विचित्राणि परिष्वज्य वरस्त्रियः।</a-v><a-v>निपीड्य च कुचैः सुप्ताः कामिन्यः कामुकानिव॥ ४५</a-v></p>
<p id="5.8.46"><a-v>तासामेकान्तविन्यस्ते शयानां शयने शुभे।</a-v><a-v>ददर्श रूपसंपन्नामपरां स कपिः स्त्रियम्॥ ४६</a-v></p>
<p id="5.8.47"><a-v>मुक्तामणिसमायुक्तैर्भूषणैः सुविभूषिताम्।</a-v><a-v>विभूषयन्तीमिव च स्वश्रिया भवनोत्तमम्॥ ४७</a-v></p>
<p id="5.8.48"><a-v>गौरीं कनकवर्णाभामिष्टामन्तःपुरेश्वरीम्।</a-v><a-v>कपिर्मन्दोदरीं तत्र शयानां चारुरूपिणीम्॥ ४८</a-v></p>
<p id="5.8.49"><a-v>स तां दृष्ट्वा महाबाहुर्भूषितां मारुतात्मजः।</a-v><a-v>तर्कयामास सीतेति रूपयौवनसंपदा।</a-v><a-v>हर्षेण महता युक्तो ननन्द हरियूथपः॥ ४९</a-v></p>
<p id="5.8.50"><a-v>आस्फोटयामास चुचुम्ब पुच्छं</a-v><a-v>ननन्द चिक्रीड जगौ जगाम।</a-v><a-v>स्तम्भानरोहन्निपपात भूमौ</a-v><a-v>निदर्शयन्स्वां प्रकृतिं कपीनाम्॥ ५०</a-v></p>
<p><a-v>इति श्रीरामायणे सुन्दरकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
