<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/040.sxml"><a-title>वाल्मीकिरामायणम् सुन्दरकाण्डम् ४० सर्गः</a-title><a-meta>
<p>Unique Words: 299</p>
</a-meta><hr><a-sec><p id="5.40.1"><a-v>ततः पक्षिनिनादेन वृक्षभङ्गस्वनेन च।</a-v><a-v>बभूवुस्त्राससंभ्रान्ताः सर्वे लङ्कानिवासिनः॥ १</a-v></p>
<p id="5.40.2"><a-v>विद्रुताश्च भयत्रस्ता विनेदुर्मृगपक्षुणः।</a-v><a-v>रक्षसां च निमित्तानि क्रूराणि प्रतिपेदिरे॥ २</a-v></p>
<p id="5.40.3"><a-v>ततो गतायां निद्रायां राक्षस्यो विकृताननाः।</a-v><a-v>तद्वनं ददृशुर्भग्नं तं च वीरं महाकपिम्॥ ३</a-v></p>
<p id="5.40.4"><a-v>स ता दृष्ट्व महाबाहुर्महासत्त्वो महाबलः।</a-v><a-v>चकार सुमहद्रूपं राक्षसीनां भयावहम्॥ ४</a-v></p>
<p id="5.40.5"><a-v>ततस्तं गिरिसंकाशमतिकायं महाबलम्।</a-v><a-v>राक्षस्यो वानरं दृष्ट्वा पप्रच्छुर्जनकात्मजाम्॥ ५</a-v></p>
<p id="5.40.6"><a-v>कोऽयं कस्य कुतो वायं किंनिमित्तमिहागतः।</a-v><a-v>कथं त्वया सहानेन संवादः कृत इत्युत॥ ६</a-v></p>
<p id="5.40.7"><a-v>आचक्ष्व नो विशालाक्षि मा भूत्ते सुभगे भयम्।</a-v><a-v>संवादमसितापाङ्गे त्वया किं कृतवानयम्॥ ७</a-v></p>
<p id="5.40.8"><a-v>अथाब्रवीत्तदा साध्वी सीता सर्वाङ्गशोभना।</a-v><a-v>रक्षसां कामरूपाणां विज्ञाने मम का गतिः॥ ८</a-v></p>
<p id="5.40.9"><a-v>यूयमेवास्य जानीत योऽयं यद्वा करिष्यति।</a-v><a-v>अहिरेव अहेः पादान्विजानाति न संशयः॥ ९</a-v></p>
<p id="5.40.10"><a-v>अहमप्यस्य भीतास्मि नैनं जानामि कोऽन्वयम्।</a-v><a-v>वेद्मि राक्षसमेवैनं कामरूपिणमागतम्॥ १०</a-v></p>
<p id="5.40.11"><a-v>वैदेह्या वचनं श्रुत्वा राक्षस्यो विद्रुता द्रुतम्।</a-v><a-v>स्थिताः काश्चिद्गताः काश्चिद्रावणाय निवेदितुम्॥ ११</a-v></p>
<p id="5.40.12"><a-v>रावणस्य समीपे तु राक्षस्यो विकृताननाः।</a-v><a-v>विरूपं वानरं भीममाख्यातुमुपचक्रमुः॥ १२</a-v></p>
<p id="5.40.13"><a-v>अशोकवनिका मध्ये राजन्भीमवपुः कपिः।</a-v><a-v>सीतया कृतसंवादस्तिष्ठत्यमितविक्रमः॥ १३</a-v></p>
<p id="5.40.14"><a-v>न च तं जानकी सीता हरिं हरिणलोचणा।</a-v><a-v>अस्माभिर्बहुधा पृष्टा निवेदयितुमिच्छति॥ १४</a-v></p>
<p id="5.40.15"><a-v>वासवस्य भवेद्दूतो दूतो वैश्रवणस्य वा।</a-v><a-v>प्रेषितो वापि रामेण सीतान्वेषणकाङ्क्षया॥ १५</a-v></p>
<p id="5.40.16"><a-v>तेन त्वद्भूतरूपेण यत्तत्तव मनोहरम्।</a-v><a-v>नानामृगगणाकीर्णं प्रमृष्टं प्रमदावनम्॥ १६</a-v></p>
<p id="5.40.17"><a-v>न तत्र कश्चिदुद्देशो यस्तेन न विनाशितः।</a-v><a-v>यत्र सा जानकी सीता स तेन न विनाशितः॥ १७</a-v></p>
<p id="5.40.18"><a-v>जानकीरक्षणार्थं वा श्रमाद्वा नोपलभ्यते।</a-v><a-v>अथ वा कः श्रमस्तस्य सैव तेनाभिरक्षिता॥ १८</a-v></p>
<p id="5.40.19"><a-v>चारुपल्लवपत्राढ्यं यं सीता स्वयमास्थिता।</a-v><a-v>प्रवृद्धः शिंशपावृक्षः स च तेनाभिरक्षितः॥ १९</a-v></p>
<p id="5.40.20"><a-v>तस्योग्ररूपस्योग्रं त्वं दण्डमाज्ञातुमर्हसि।</a-v><a-v>सीता संभाषिता येन तद्वनं च विनाशितम्॥ २०</a-v></p>
<p id="5.40.21"><a-v>मनःपरिगृहीतां तां तव रक्षोगणेश्वर।</a-v><a-v>कः सीतामभिभाषेत यो न स्यात्त्यक्तजीवितः॥ २१</a-v></p>
<p id="5.40.22"><a-v>राक्षसीनां वचः श्रुत्वा रावणो राक्षसेश्वरः।</a-v><a-v>हुतागिरिव जज्वाल कोपसंवर्तितेक्षणः॥ २२</a-v></p>
<p id="5.40.23"><a-v>आत्मनः सदृशाञ्शूरान्किंकरान्नाम राक्षसान्।</a-v><a-v>व्यादिदेश महातेजा निग्रहार्थं हनूमतः॥ २३</a-v></p>
<p id="5.40.24"><a-v>तेषामशीतिसाहस्रं किंकराणां तरस्विनाम्।</a-v><a-v>निर्ययुर्भवनात्तस्मात्कूटमुद्गरपाणयः॥ २४</a-v></p>
<p id="5.40.25"><a-v>महोदरा महादंष्ट्रा घोररूपा महाबलाः।</a-v><a-v>युद्धाभिमनसः सर्वे हनूमद्ग्रहणोन्मुखाः॥ २५</a-v></p>
<p id="5.40.26"><a-v>ते कपिं तं समासाद्य तोरणस्थमवस्थितम्।</a-v><a-v>अभिपेतुर्महावेगाः पतङ्गा इव पावकम्॥ २६</a-v></p>
<p id="5.40.27"><a-v>ते गदाभिर्विचित्राभिः परिघैः काञ्चनाङ्गदैः।</a-v><a-v>आजघ्नुर्वानरश्रेष्ठं शरैरादित्यसंनिभैः॥ २७</a-v></p>
<p id="5.40.28"><a-v>हनूमानपि तेजस्वी श्रीमान्पर्वतसंनिभः।</a-v><a-v>क्षितावाविध्य लाङ्गूलं ननाद च महास्वनम्॥ २८</a-v></p>
<p id="5.40.29"><a-v>तस्य संनादशब्देन तेऽभवन्भयशङ्किताः।</a-v><a-v>ददृशुश्च हनूमन्तं संध्यामेघमिवोन्नतम्॥ २९</a-v></p>
<p id="5.40.30"><a-v>स्वामिसंदेशनिःशङ्कास्ततस्ते राक्षसाः कपिम्।</a-v><a-v>चित्रैः प्रहरणैर्भीमैरभिपेतुस्ततस्ततः॥ ३०</a-v></p>
<p id="5.40.31"><a-v>स तैः परिवृतः शूरैः सर्वतः स महाबलः।</a-v><a-v>आससादायसं भीमं परिघं तोरणाश्रितम्॥ ३१</a-v></p>
<p id="5.40.32"><a-v>स तं परिघमादाय जघान रजनीचरान्॥ ३२</a-v></p>
<p id="5.40.33"><a-v>स पन्नगमिवादाय स्फुरन्तं विनतासुतः।</a-v><a-v>विचचाराम्बरे वीरः परिगृह्य च मारुतिः॥ ३३</a-v></p>
<p id="5.40.34"><a-v>स हत्वा राक्षसान्वीरः किंकरान्मारुतात्मजः।</a-v><a-v>युद्धाकाङ्क्षी पुनर्वीरस्तोरणं समुपस्थितः॥ ३४</a-v></p>
<p id="5.40.35"><a-v>ततस्तस्माद्भयान्मुक्ताः कतिचित्तत्र राक्षसाः।</a-v><a-v>निहतान्किंकरान्सर्वान्रावणाय न्यवेदयन्॥ ३५</a-v></p>
<p id="5.40.36"><a-v>स राक्षसानां निहतं महाबलं</a-v><a-v>निशम्य राजा परिवृत्तलोचनः।</a-v><a-v>समादिदेशाप्रतिमं पराक्रमे</a-v><a-v>प्रहस्तपुत्रं समरे सुदुर्जयम्॥ ३६</a-v></p>
<p><a-v>इति श्रीरामायणे सुन्दरकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
