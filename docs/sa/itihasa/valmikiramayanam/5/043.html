<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/043.sxml"><a-title>वाल्मीकिरामायणम् सुन्दरकाण्डम् ४३ सर्गः</a-title><a-meta>
<p>Unique Words: 122</p>
</a-meta><hr><a-sec><p id="5.43.1"><a-v>ततस्ते राक्षसेन्द्रेण चोदिता मन्त्रिणः सुताः।</a-v><a-v>निर्ययुर्भवनात्तस्मात्सप्त सप्तार्चिवर्चसः॥ १</a-v></p>
<p id="5.43.2"><a-v>महाबलपरीवारा धनुष्मन्तो महाबलाः।</a-v><a-v>कृतास्त्रास्त्रविदां श्रेष्ठाः परस्परजयैषिणः॥ २</a-v></p>
<p id="5.43.3"><a-v>हेमजालपरिक्षिप्तैर्ध्वजवद्भिः पताकिभिः।</a-v><a-v>तोयदस्वननिर्घोषैर्वाजियुक्तैर्महारथैः॥ ३</a-v></p>
<p id="5.43.4"><a-v>तप्तकाञ्चनचित्राणि चापान्यमितविक्रमाः।</a-v><a-v>विस्फारयन्तः संहृष्टास्तडिद्वन्त इवाम्बुदाः॥ ४</a-v></p>
<p id="5.43.5"><a-v>जनन्यस्तास्ततस्तेषां विदित्वा किंकरान्हतान्।</a-v><a-v>बभूवुः शोकसंभ्रान्ताः सबान्धवसुहृज्जनाः॥ ५</a-v></p>
<p id="5.43.6"><a-v>ते परस्परसंघर्षास्तप्तकाञ्चनभूषणाः।</a-v><a-v>अभिपेतुर्हनूमन्तं तोरणस्थमवस्थितम्॥ ६</a-v></p>
<p id="5.43.7"><a-v>सृजन्तो बाणवृष्टिं ते रथगर्जितनिःस्वनाः।</a-v><a-v>वृष्टिमन्त इवाम्भोदा विचेरुर्नैरृतर्षभाः॥ ७</a-v></p>
<p id="5.43.8"><a-v>अवकीर्णस्ततस्ताभिर्हनूमाञ्शरवृष्टिभिः।</a-v><a-v>अभवत्संवृताकारः शैलराडिव वृष्टिभिः॥ ८</a-v></p>
<p id="5.43.9"><a-v>स शरान्वञ्चयामास तेषामाशुचरः कपिः।</a-v><a-v>रथवेगांश्च वीराणां विचरन्विमलेऽम्बरे॥ ९</a-v></p>
<p id="5.43.10"><a-v>स तैः क्रीडन्धनुष्मद्भिर्व्योम्नि वीरः प्रकाशते।</a-v><a-v>धनुष्मद्भिर्यथा मेघैर्मारुतः प्रभुरम्बरे॥ १०</a-v></p>
<p id="5.43.11"><a-v>स कृत्वा निनदं घोरं त्रासयंस्तां महाचमूम्।</a-v><a-v>चकार हनुमान्वेगं तेषु रक्षःसु वीर्यवान्॥ ११</a-v></p>
<p id="5.43.12"><a-v>तलेनाभिहनत्कांश्चित्पादैः कांश्चित्परंतपः।</a-v><a-v>मुष्टिनाभ्यहनत्कांश्चिन्नखैः कांश्चिद्व्यदारयत्॥ १२</a-v></p>
<p id="5.43.13"><a-v>प्रममाथोरसा कांश्चिदूरुभ्यामपरान्कपिः।</a-v><a-v>केचित्तस्यैव नादेन तत्रैव पतिता भुवि॥ १३</a-v></p>
<p id="5.43.14"><a-v>ततस्तेष्ववपन्नेषु भूमौ निपतितेषु च।</a-v><a-v>तत्सैन्यमगमत्सर्वं दिशो दशभयार्दितम्॥ १४</a-v></p>
<p id="5.43.15"><a-v>विनेदुर्विस्वरं नागा निपेतुर्भुवि वाजिनः।</a-v><a-v>भग्ननीडध्वजच्छत्रैर्भूश्च कीर्णाभवद्रथैः॥ १५</a-v></p>
<p id="5.43.16"><a-v>स तान्प्रवृद्धान्विनिहत्य राक्षसा न्महाबलश्चण्डपराक्रमः कपिः।</a-v><a-v>युयुत्सुरन्यैः पुनरेव राक्षसै स्तदेव वीरोऽभिजगाम तोरणम्॥ १६</a-v></p>
<p><a-v>इति श्रीरामायणे सुन्दरकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
