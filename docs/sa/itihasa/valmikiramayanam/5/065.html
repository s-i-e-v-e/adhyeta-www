<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/065.sxml"><a-title>वाल्मीकिरामायणम् सुन्दरकाण्डम् ६५ सर्गः</a-title><a-meta>
<p>Unique Words: 351</p>
</a-meta><hr><a-sec><p id="5.65.1"><a-v>एवमुक्तस्तु हनुमान्राघवेण महात्मना।</a-v><a-v>सीताया भाषितं सर्वं न्यवेदयत राघवे॥ १</a-v></p>
<p id="5.65.2"><a-v>इदमुक्तवती देवी जानकी पुरुषर्षभ।</a-v><a-v>पूर्ववृत्तमभिज्ञानं चित्रकूटे यथा तथम्॥ २</a-v></p>
<p id="5.65.3"><a-v>सुखसुप्ता त्वया सार्धं जानकी पूर्वमुत्थिता।</a-v><a-v>वायसः सहसोत्पत्य विरराद स्तनान्तरे॥ ३</a-v></p>
<p id="5.65.4"><a-v>पर्यायेण च सुप्तस्त्वं देव्यङ्के भरताग्रज।</a-v><a-v>पुनश्च किल पक्षी स देव्या जनयति व्यथाम्॥ ४</a-v></p>
<p id="5.65.5"><a-v>ततः पुनरुपागम्य विरराद भृशं किल।</a-v><a-v>ततस्त्वं बोधितस्तस्याः शोणितेन समुक्षितः॥ ५</a-v></p>
<p id="5.65.6"><a-v>वायसेन च तेनैव सततं बाध्यमानया।</a-v><a-v>बोधितः किल देव्यास्त्वं सुखसुप्तः परंतप॥ ६</a-v></p>
<p id="5.65.7"><a-v>तां तु दृष्ट्वा महाबाहो रादितां च स्तनान्तरे।</a-v><a-v>आशीविष इव क्रुद्धो निःश्वसन्नभ्यभाषथाः॥ ७</a-v></p>
<p id="5.65.8"><a-v>नखाग्रैः केन ते भीरु दारितं तु स्तनान्तरम्।</a-v><a-v>कः क्रीडति सरोषेण पञ्चवक्त्रेण भोगिना॥ ८</a-v></p>
<p id="5.65.9"><a-v>निरीक्षमाणः सहसा वायसं समवैक्षताः।</a-v><a-v>नखैः सरुधिरैस्तीक्ष्णैर्मामेवाभिमुखं स्थितम्॥ ९</a-v></p>
<p id="5.65.10"><a-v>सुतः किल स शक्रस्य वायसः पततां वरः।</a-v><a-v>धरान्तरचरः शीघ्रं पवनस्य गतौ समः॥ १०</a-v></p>
<p id="5.65.11"><a-v>ततस्तस्मिन्महाबाहो कोपसंवर्तितेक्षणः।</a-v><a-v>वायसे त्वं कृत्वाः क्रूरां मतिं मतिमतां वर॥ ११</a-v></p>
<p id="5.65.12"><a-v>स दर्भं संस्तराद्गृह्य ब्रह्मास्त्रेण न्ययोजयः।</a-v><a-v>स दीप्त इव कालाग्निर्जज्वालाभिमुखः खगम्॥ १२</a-v></p>
<p id="5.65.13"><a-v>स त्वं प्रदीप्तं चिक्षेप दर्भं तं वायसं प्रति।</a-v><a-v>ततस्तु वायसं दीप्तः स दर्भोऽनुजगाम ह॥ १३</a-v></p>
<p id="5.65.14"><a-v>स पित्रा च परित्यक्तः सुरैः सर्वैर्महर्षिभिः।</a-v><a-v>त्रीँल्लोकान्संपरिक्रम्य त्रातारं नाधिगच्छति॥ १४</a-v></p>
<p id="5.65.15"><a-v>तं त्वं निपतितं भूमौ शरण्यः शरणागतम्।</a-v><a-v>वधार्हमपि काकुत्स्थ कृपया परिपालयः॥ १५</a-v></p>
<p id="5.65.16"><a-v>मोघमस्त्रं न शक्यं तु कर्तुमित्येव राघव।</a-v><a-v>ततस्तस्याक्षिकाकस्य हिनस्ति स्म स दक्षिणम्॥ १६</a-v></p>
<p id="5.65.17"><a-v>राम त्वां स नमस्कृत्वा राज्ञो दशरथस्य च।</a-v><a-v>विसृष्टस्तु तदा काकः प्रतिपेदे खमालयम्॥ १७</a-v></p>
<p id="5.65.18"><a-v>एवमस्त्रविदां श्रेष्ठः सत्त्ववाञ्शीलवानपि।</a-v><a-v>किमर्थमस्त्रं रक्षःसु न योजयसि राघव॥ १८</a-v></p>
<p id="5.65.19"><a-v>न नागा नापि गन्धर्वा नासुरा न मरुद्गणाः।</a-v><a-v>तव राम मुखे स्थातुं शक्ताः प्रतिसमाधितुम्॥ १९</a-v></p>
<p id="5.65.20"><a-v>तव वीर्यवतः कच्चिन्मयि यद्यस्ति संभ्रमः।</a-v><a-v>क्षिप्रं सुनिशितैर्बाणैर्हन्यतां युधि रावणः॥ २०</a-v></p>
<p id="5.65.21"><a-v>भ्रातुरादेशमादाय लक्ष्मणो वा परंतपः।</a-v><a-v>स किमर्थं नरवरो न मां रक्षति राघवः॥ २१</a-v></p>
<p id="5.65.22"><a-v>शक्तौ तौ पुरुषव्याघ्रौ वाय्वग्निसमतेजसौ।</a-v><a-v>सुराणामपि दुर्धर्षौ किमर्थं मामुपेक्षतः॥ २२</a-v></p>
<p id="5.65.23"><a-v>ममैव दुष्कृतं किंचिन्महदस्ति न संशयः।</a-v><a-v>समर्थौ सहितौ यन्मां नापेक्षेते परंतपौ॥ २३</a-v></p>
<p id="5.65.24"><a-v>वैदेह्या वचनं श्रुत्वा करुणं साश्रुभाषितम्।</a-v><a-v>पुनरप्यहमार्यां तामिदं वचनमब्रुवम्॥ २४</a-v></p>
<p id="5.65.25"><a-v>त्वच्छोकविमुखो रामो देवि सत्येन ते शपे।</a-v><a-v>रामे दुःखाभिभूते च लक्ष्मणः परितप्यते॥ २५</a-v></p>
<p id="5.65.26"><a-v>कथंचिद्भवती दृष्टा न कालः परिशोचितुम्।</a-v><a-v>इमं मुहूर्तं दुःखानामन्तं द्रक्ष्यसि भामिनि॥ २६</a-v></p>
<p id="5.65.27"><a-v>तावुभौ नरशार्दूलौ राजपुत्रावरिंदमौ।</a-v><a-v>त्वद्दर्शनकृतोत्साहौ लङ्कां भस्मीकरिष्यतः॥ २७</a-v></p>
<p id="5.65.28"><a-v>हत्वा च समरे रौद्रं रावणं सह बान्धवम्।</a-v><a-v>राघवस्त्वां महाबाहुः स्वां पुरीं नयते ध्रुवम्॥ २८</a-v></p>
<p id="5.65.29"><a-v>यत्तु रामो विजानीयादभिज्ञानमनिन्दिते।</a-v><a-v>प्रीतिसंजननं तस्य प्रदातुं तत्त्वमर्हसि॥ २९</a-v></p>
<p id="5.65.30"><a-v>साभिवीक्ष्य दिशः सर्वा वेण्युद्ग्रथनमुत्तमम्।</a-v><a-v>मुक्त्वा वस्त्राद्ददौ मह्यं मणिमेतं महाबल॥ ३०</a-v></p>
<p id="5.65.31"><a-v>प्रतिगृह्य मणिं दिव्यं तव हेतो रघूत्तम।</a-v><a-v>शिरसा संप्रणम्यैनामहमागमने त्वरे॥ ३१</a-v></p>
<p id="5.65.32"><a-v>गमने च कृतोत्साहमवेक्ष्य वरवर्णिनी।</a-v><a-v>विवर्धमानं च हि मामुवाच जनकात्मजा।</a-v><a-v>अश्रुपूर्णमुखी दीना बाष्पसंदिग्धभाषिणी॥ ३२</a-v></p>
<p id="5.65.33"><a-v>हनुमन्सिंहसंकाशौ तावुभौ रामलक्ष्मणौ।</a-v><a-v>सुग्रीवं च सहामात्यं सर्वान्ब्रूया अनामयम्॥ ३३</a-v></p>
<p id="5.65.34"><a-v>यथा च स महाबाहुर्मां तारयति राघवः।</a-v><a-v>अस्माद्दुःखाम्बुसंरोधात्तत्समाधातुमर्हसि॥ ३४</a-v></p>
<p id="5.65.35"><a-v>इमं च तीव्रं मम शोकवेगं</a-v><a-v>रक्षोभिरेभिः परिभर्त्सनं च।</a-v><a-v>ब्रूयास्तु रामस्य गतः समीपं</a-v><a-v>शिवश्च तेऽध्वास्तु हरिप्रवीर॥ ३५</a-v></p>
<p id="5.65.36"><a-v>एतत्तवार्या नृपराजसिंह</a-v><a-v>सीता वचः प्राह विषादपूर्वम्।</a-v><a-v>एतच्च बुद्ध्वा गदितं मया त्वं</a-v><a-v>श्रद्धत्स्व सीतां कुशलां समग्राम्॥ ३६</a-v></p>
<p><a-v>इति श्रीरामायणे सुन्दरकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
