<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/009.sxml"><a-title>वाल्मीकिरामायणम् सुन्दरकाण्डम् ९ सर्गः</a-title><a-meta>
<p>Unique Words: 363</p>
</a-meta><hr><a-sec><p id="5.9.1"><a-v>अवधूय च तां बुद्धिं बभूवावस्थितस्तदा।</a-v><a-v>जगाम चापरां चिन्तां सीतां प्रति महाकपिः॥ १</a-v></p>
<p id="5.9.2"><a-v>न रामेण वियुक्ता सा स्वप्तुमर्हति भामिनी।</a-v><a-v>न भोक्तुं नाप्यलंकर्तुं न पानमुपसेवितुम्॥ २</a-v></p>
<p id="5.9.3"><a-v>नान्यं नरमुपस्थातुं सुराणामपि चेश्वरम्।</a-v><a-v>न हि रामसमः कश्चिद्विद्यते त्रिदशेष्वपि।</a-v><a-v>अन्येयमिति निश्चित्य पानभूमौ चचार सः॥ ३</a-v></p>
<p id="5.9.4"><a-v>क्रीडितेनापराः क्लान्ता गीतेन च तथा पराः।</a-v><a-v>नृत्तेन चापराः क्लान्ताः पानविप्रहतास्तथा॥ ४</a-v></p>
<p id="5.9.5"><a-v>मुरजेषु मृदङ्गेषु पीठिकासु च संस्थिताः।</a-v><a-v>तथास्तरणमुख्य्येषु संविष्टाश्चापराः स्त्रियः॥ ५</a-v></p>
<p id="5.9.6"><a-v>अङ्गनानां सहस्रेण भूषितेन विभूषणैः।</a-v><a-v>रूपसंलापशीलेन युक्तगीतार्थभाषिणा॥ ६</a-v></p>
<p id="5.9.7"><a-v>देशकालाभियुक्तेन युक्तवाक्याभिधायिना।</a-v><a-v>रताभिरतसंसुप्तं ददर्श हरियूथपः॥ ७</a-v></p>
<p id="5.9.8"><a-v>तासां मध्ये महाबाहुः शुशुभे राक्षसेश्वरः।</a-v><a-v>गोष्ठे महति मुख्यानां गवां मध्ये यथा वृषः॥ ८</a-v></p>
<p id="5.9.9"><a-v>स राक्षसेन्द्रः शुशुभे ताभिः परिवृतः स्वयम्।</a-v><a-v>करेणुभिर्यथारण्यं परिकीर्णो महाद्विपः॥ ९</a-v></p>
<p id="5.9.10"><a-v>सर्वकामैरुपेतां च पानभूमिं महात्मनः।</a-v><a-v>ददर्श कपिशार्दूलस्तस्य रक्षःपतेर्गृहे॥ १०</a-v></p>
<p id="5.9.11"><a-v>मृगाणां महिषाणां च वराहाणां च भागशः।</a-v><a-v>तत्र न्यस्तानि मांसानि पानभूमौ ददर्श सः॥ ११</a-v></p>
<p id="5.9.12"><a-v>रौक्मेषु च विशलेषु भाजनेष्वर्धभक्षितान्।</a-v><a-v>ददर्श कपिशार्दूल मयूरान्कुक्कुटांस्तथा॥ १२</a-v></p>
<p id="5.9.13"><a-v>वराहवार्ध्राणसकान्दधिसौवर्चलायुतान्।</a-v><a-v>शल्यान्मृगमयूरांश्च हनूमानन्ववैक्षत॥ १३</a-v></p>
<p id="5.9.14"><a-v>कृकरान्विविधान्सिद्धांश्चकोरानर्धभक्षितान्।</a-v><a-v>महिषानेकशल्यांश्च छागांश्च कृतनिष्ठितान्।</a-v><a-v>लेख्यमुच्चावचं पेयं भोज्यानि विविधानि च॥ १४</a-v></p>
<p id="5.9.15"><a-v>तथाम्ललवणोत्तंसैर्विविधै रागषाडवैः।</a-v><a-v>हार नूपुरकेयूरैरपविद्धैर्महाधनैः॥ १५</a-v></p>
<p id="5.9.16"><a-v>पानभाजनविक्षिप्तैः फलैश्च विविधैरपि।</a-v><a-v>कृतपुष्पोपहारा भूरधिकं पुष्यति श्रियम्॥ १६</a-v></p>
<p id="5.9.17"><a-v>तत्र तत्र च विन्यस्तैः सुश्लिष्टैः शयनासनैः।</a-v><a-v>पानभूमिर्विना वह्निं प्रदीप्तेवोपलक्ष्यते॥ १७</a-v></p>
<p id="5.9.18"><a-v>बहुप्रकारैर्विविधैर्वरसंस्कारसंस्कृतैः।</a-v><a-v>मांसैः कुशलसंयुक्तैः पानभूमिगतैः पृथक्॥ १८</a-v></p>
<p id="5.9.19"><a-v>दिव्याः प्रसन्ना विविधाः सुराः कृतसुरा अपि।</a-v><a-v>शर्करासवमाध्वीकाः पुष्पासवफलासवाः।</a-v><a-v>वासचूर्णैश्च विविधैर्मृष्टास्तैस्तैः पृथक्पृथक्॥ १९</a-v></p>
<p id="5.9.20"><a-v>संतता शुशुभे भूमिर्माल्यैश्च बहुसंस्थितैः।</a-v><a-v>हिरण्मयैश्च करकैर्भाजनैः स्फाटिकैरपि।</a-v><a-v>जाम्बूनदमयैश्चान्यैः करकैरभिसंवृता॥ २०</a-v></p>
<p id="5.9.21"><a-v>राजतेषु च कुम्भेषु जाम्बूनदमयेषु च।</a-v><a-v>पानश्रेष्ठं तदा भूरि कपिस्तत्र ददर्श ह॥ २१</a-v></p>
<p id="5.9.22"><a-v>सोऽपश्यच्छातकुम्भानि शीधोर्मणिमयानि च।</a-v><a-v>राजतानि च पूर्णानि भाजनानि महाकपिः॥ २२</a-v></p>
<p id="5.9.23"><a-v>क्वचिदर्धावशेषाणि क्वचित्पीतानि सर्वशः।</a-v><a-v>क्वचिन्नैव प्रपीतानि पानानि स ददर्श ह॥ २३</a-v></p>
<p id="5.9.24"><a-v>क्वचिद्भक्ष्यांश्च विविधान्क्वचित्पानानि भागशः।</a-v><a-v>क्वचिदन्नावशेषाणि पश्यन्वै विचचार ह॥ २४</a-v></p>
<p id="5.9.25"><a-v>क्वचित्प्रभिन्नैः करकैः क्वचिदालोडितैर्घटैः।</a-v><a-v>क्वचित्संपृक्तमाल्यानि जलानि च फलानि च॥ २५</a-v></p>
<p id="5.9.26"><a-v>शयनान्यत्र नारीणां शून्यानि बहुधा पुनः।</a-v><a-v>परस्परं समाश्लिष्य काश्चित्सुप्ता वराङ्गनाः॥ २६</a-v></p>
<p id="5.9.27"><a-v>काचिच्च वस्त्रमन्यस्या अपहृत्योपगुह्य च।</a-v><a-v>उपगम्याबला सुप्ता निद्राबलपराजिता॥ २७</a-v></p>
<p id="5.9.28"><a-v>तासामुच्छ्वासवातेन वस्त्रं माल्यं च गात्रजम्।</a-v><a-v>नात्यर्थं स्पन्दते चित्रं प्राप्य मन्दमिवानिलम्॥ २८</a-v></p>
<p id="5.9.29"><a-v>चन्दनस्य च शीतस्य शीधोर्मधुरसस्य च।</a-v><a-v>विविधस्य च माल्यस्य पुष्पस्य विविधस्य च॥ २९</a-v></p>
<p id="5.9.30"><a-v>बहुधा मारुतस्तत्र गन्धं विविधमुद्वहन्।</a-v><a-v>स्नानानां चन्दनानां च धूपानां चैव मूर्छितः।</a-v><a-v>प्रववौ सुरभिर्गन्धो विमाने पुष्पके तदा॥ ३०</a-v></p>
<p id="5.9.31"><a-v>श्यामावदातास्तत्रान्याः काश्चित्कृष्णा वराङ्गनाः।</a-v><a-v>काश्चित्काञ्चनवर्णाङ्ग्यः प्रमदा राक्षसालये॥ ३१</a-v></p>
<p id="5.9.32"><a-v>तासां निद्रावशत्वाच्च मदनेन विमूर्छितम्।</a-v><a-v>पद्मिनीनां प्रसुप्तानां रूपमासीद्यथैव हि॥ ३२</a-v></p>
<p id="5.9.33"><a-v>एवं सर्वमशेषेण रावणान्तःपुरं कपिः।</a-v><a-v>ददर्श सुमहातेजा न ददर्श च जानकीम्॥ ३३</a-v></p>
<p id="5.9.34"><a-v>निरीक्षमाणश्च ततस्ताः स्त्रियः स महाकपिः।</a-v><a-v>जगाम महतीं चिन्तां धर्मसाध्वसशङ्कितः॥ ३४</a-v></p>
<p id="5.9.35"><a-v>परदारावरोधस्य प्रसुप्तस्य निरीक्षणम्।</a-v><a-v>इदं खलु ममात्यर्थं धर्मलोपं करिष्यति॥ ३५</a-v></p>
<p id="5.9.36"><a-v>न हि मे परदाराणां दृष्टिर्विषयवर्तिनी।</a-v><a-v>अयं चात्र मया दृष्टः परदारपरिग्रहः॥ ३६</a-v></p>
<p id="5.9.37"><a-v>तस्य प्रादुरभूच्चिन्तापुनरन्या मनस्विनः।</a-v><a-v>निश्चितैकान्तचित्तस्य कार्यनिश्चयदर्शिनी॥ ३७</a-v></p>
<p id="5.9.38"><a-v>कामं दृष्ट्वा मया सर्वा विश्वस्ता रावणस्त्रियः।</a-v><a-v>न तु मे मनसः किंचिद्वैकृत्यमुपपद्यते॥ ३८</a-v></p>
<p id="5.9.39"><a-v>मनो हि हेतुः सर्वेषामिन्द्रियाणां प्रवर्तते।</a-v><a-v>शुभाशुभास्ववस्थासु तच्च मे सुव्यवस्थितम्॥ ३९</a-v></p>
<p id="5.9.40"><a-v>नान्यत्र हि मया शक्या वैदेही परिमार्गितुम्।</a-v><a-v>स्त्रियो हि स्त्रीषु दृश्यन्ते सदा संपरिमार्गणे॥ ४०</a-v></p>
<p id="5.9.41"><a-v>यस्य सत्त्वस्य या योनिस्तस्यां तत्परिमार्ग्यते।</a-v><a-v>न शक्यं प्रमदा नष्टा मृगीषु परिमार्गितुम्॥ ४१</a-v></p>
<p id="5.9.42"><a-v>तदिदं मार्गितं तावच्छुद्धेन मनसा मया।</a-v><a-v>रावणान्तःपुरं सरं दृश्यते न च जानकी॥ ४२</a-v></p>
<p id="5.9.43"><a-v>देवगन्धर्वकन्याश्च नागकन्याश्च वीर्यवान्।</a-v><a-v>अवेक्षमाणो हनुमान्नैवापश्यत जानकीम्॥ ४३</a-v></p>
<p id="5.9.44"><a-v>तामपश्यन्कपिस्तत्र पश्यंश्चान्या वरस्त्रियः।</a-v><a-v>अपक्रम्य तदा वीरः प्रध्यातुमुपचक्रमे॥ ४४</a-v></p>
<p><a-v>इति श्रीरामायणे सुन्दरकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
