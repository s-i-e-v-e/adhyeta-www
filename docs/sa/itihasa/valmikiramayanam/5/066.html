<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/066.sxml"><a-title>वाल्मीकिरामायणम् सुन्दरकाण्डम् ६६ सर्गः</a-title><a-meta>
<p>Unique Words: 257</p>
</a-meta><hr><a-sec><p id="5.66.1"><a-v>अथाहमुत्तरं देव्या पुनरुक्तः ससंभ्रमम्।</a-v><a-v>तव स्नेहान्नरव्याघ्र सौहार्यादनुमान्य च॥ १</a-v></p>
<p id="5.66.2"><a-v>एवं बहुविधं वाच्यो रामो दाशरथिस्त्वया।</a-v><a-v>यथा मामाप्नुयाच्छीघ्रं हत्वा रावणमाहवे॥ २</a-v></p>
<p id="5.66.3"><a-v>यदि वा मन्यसे वीर वसैकाहमरिंदम।</a-v><a-v>कस्मिंश्चित्संवृते देशे विश्रान्तः श्वो गमिष्यसि॥ ३</a-v></p>
<p id="5.66.4"><a-v>मम चाप्यल्पभाग्यायाः साम्निध्यात्तव वानर।</a-v><a-v>अस्य शोकविपाकस्य मुहूर्तं स्याद्विमोक्षणम्॥ ४</a-v></p>
<p id="5.66.5"><a-v>गते हि त्वयि विक्रान्ते पुनरागमनाय वै।</a-v><a-v>प्राणानामपि संदेहो मम स्यान्नात्र संशयः॥ ५</a-v></p>
<p id="5.66.6"><a-v>तवादर्शनजः शोको भूयो मां परितापयेत्।</a-v><a-v>दुःखाद्दुःखपराभूतां दुर्गतां दुःखभागिनीम्॥ ६</a-v></p>
<p id="5.66.7"><a-v>अयं तु वीरसंदेहस्तिष्ठतीव ममाग्रतः।</a-v><a-v>सुमहांस्त्वत्सहायेषु हर्यृक्षेषु असंशयः॥ ७</a-v></p>
<p id="5.66.8"><a-v>कथं नु खलु दुष्पारं तरिष्यन्ति महोदधिम्।</a-v><a-v>तानि हर्यृक्षसैन्यानि तौ वा नरवरात्मजौ॥ ८</a-v></p>
<p id="5.66.9"><a-v>त्रयाणामेव भूतानां सागरस्यास्य लङ्घने।</a-v><a-v>शक्तिः स्याद्वैनतेयस्य वायोर्वा तव वानघ॥ ९</a-v></p>
<p id="5.66.10"><a-v>तदस्मिन्कार्यनियोगे वीरैवं दुरतिक्रमे।</a-v><a-v>किं पश्यसि समाधानं ब्रूहि कार्यविदां वर॥ १०</a-v></p>
<p id="5.66.11"><a-v>काममस्य त्वमेवैकः कार्यस्य परिसाधने।</a-v><a-v>पर्याप्तः परवीरघ्न यशस्यस्ते बलोदयः॥ ११</a-v></p>
<p id="5.66.12"><a-v>बलैः समग्रैर्यदि मां हत्वा रावणमाहवे।</a-v><a-v>विजयी स्वां पुरीं रामो नयेत्तत्स्याद्यशस्करम्॥ १२</a-v></p>
<p id="5.66.13"><a-v>यथाहं तस्य वीरस्य वनादुपधिना हृता।</a-v><a-v>रक्षसा तद्भयादेव तथा नार्हति राघवः॥ १३</a-v></p>
<p id="5.66.14"><a-v>बलैस्तु संकुलां कृत्वा लङ्कां परबलार्दनः।</a-v><a-v>मां नयेद्यदि काकुत्स्थस्तत्तस्य सदृशं भवेत्॥ १४</a-v></p>
<p id="5.66.15"><a-v>तद्यथा तस्य विक्रान्तमनुरूपं महात्मनः।</a-v><a-v>भवत्याहवशूरस्य तथा त्वमुपपादय॥ १५</a-v></p>
<p id="5.66.16"><a-v>तदर्थोपहितं वाक्यं प्रश्रितं हेतुसंहितम्।</a-v><a-v>निशम्याहं ततः शेषं वाक्यमुत्तरमब्रुवम्॥ १६</a-v></p>
<p id="5.66.17"><a-v>देवि हर्यृक्षसैन्यानामीश्वरः प्लवतां वरः।</a-v><a-v>सुग्रीवः सत्त्वसंपन्नस्तवार्थे कृतनिश्चयः॥ १७</a-v></p>
<p id="5.66.18"><a-v>तस्य विक्रमसंपन्नाः सत्त्ववन्तो महाबलाः।</a-v><a-v>मनःसंकल्पसंपाता निदेशे हरयः स्थिताः॥ १८</a-v></p>
<p id="5.66.19"><a-v>येषां नोपरि नाधस्तान्न तिर्यक्सज्जते गतिः।</a-v><a-v>न च कर्मसु सीदन्ति महत्स्वमिततेजसः॥ १९</a-v></p>
<p id="5.66.20"><a-v>असकृत्तैर्महाभागैर्वानरैर्बलसंयुतैः।</a-v><a-v>प्रदक्षिणीकृता भूमिर्वायुमार्गानुसारिभिः॥ २०</a-v></p>
<p id="5.66.21"><a-v>मद्विशिष्टाश्च तुल्याश्च सन्ति तत्र वनौकसः।</a-v><a-v>मत्तः प्रत्यवरः कश्चिन्नास्ति सुग्रीवसंनिधौ॥ २१</a-v></p>
<p id="5.66.22"><a-v>अहं तावदिह प्राप्तः किं पुनस्ते महाबलाः।</a-v><a-v>न हि प्रकृष्टाः प्रेष्यन्ते प्रेष्यन्ते हीतरे जनाः॥ २२</a-v></p>
<p id="5.66.23"><a-v>तदलं परितापेन देवि मन्युर्व्यपैतु ते।</a-v><a-v>एकोत्पातेन ते लङ्कामेष्यन्ति हरियूथपाः॥ २३</a-v></p>
<p id="5.66.24"><a-v>मम पृष्ठगतौ तौ च चन्द्रसूर्याविवोदितौ।</a-v><a-v>त्वत्सकाशं महाभागे नृसिंहावागमिष्यतः॥ २४</a-v></p>
<p id="5.66.25"><a-v>अरिघ्नं सिंहसंकाशं क्षिप्रं द्रक्ष्यसि राघवम्।</a-v><a-v>लक्ष्मणं च धनुष्पाणिं लङ्का द्वारमुपस्थितम्॥ २५</a-v></p>
<p id="5.66.26"><a-v>नखदंष्ट्रायुधान्वीरान्सिंहशार्दूलविक्रमान्।</a-v><a-v>वानरान्वानरेन्द्राभान्क्षिप्रं द्रक्ष्यसि संगतान्॥ २६</a-v></p>
<p id="5.66.27"><a-v>शैलाम्बुदन्निकाशानां लङ्कामलयसानुषु।</a-v><a-v>नर्दतां कपिमुख्यानामचिराच्छोष्यसे स्वनम्॥ २७</a-v></p>
<p id="5.66.28"><a-v>निवृत्तवनवासं च त्वया सार्धमरिंदमम्।</a-v><a-v>अभिषिक्तमयोध्यायां क्षिप्रं द्रक्ष्यसि राघवम्॥ २८</a-v></p>
<p id="5.66.29"><a-v>ततो मया वाग्भिरदीनभाषिणी शिवाभिरिष्टाभिरभिप्रसादिता।</a-v><a-v>जगाम शान्तिं मम मैथिलात्मजा तवापि शोकेन तथाभिपीडिता॥ २९</a-v></p>
<p><a-v>इति श्रीरामायणे सुन्दरकाण्डे षट्षष्टितमः सर्गः ॥ ६६</a-v></p>
<p><a-v>॥ समाप्तं सुन्दरकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
