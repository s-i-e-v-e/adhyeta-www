<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/013.sxml"><a-title>वाल्मीकिरामायणम् सुन्दरकाण्डम् १३ सर्गः</a-title><a-meta>
<p>Unique Words: 415</p>
</a-meta><hr><a-sec><p id="5.13.1"><a-v>स वीक्षमाणस्तत्रस्थो मार्गमाणश्च मैथिलीम्।</a-v><a-v>अवेक्षमाणश्च महीं सर्वां तामन्ववैक्षत॥ १</a-v></p>
<p id="5.13.2"><a-v>सन्तान कलताभिश्च पादपैरुपशोभिताम्।</a-v><a-v>दिव्यगन्धरसोपेतां सर्वतः समलंकृताम्॥ २</a-v></p>
<p id="5.13.3"><a-v>तां स नन्दनसंकाशां मृगपक्षिभिरावृताम्।</a-v><a-v>हर्म्यप्रासादसंबाधां कोकिलाकुलनिःस्वनाम्॥ ३</a-v></p>
<p id="5.13.4"><a-v>काञ्चनोत्पलपद्माभिर्वापीभिरुपशोभिताम्।</a-v><a-v>बह्वासनकुथोपेतां बहुभूमिगृहायुताम्॥ ४</a-v></p>
<p id="5.13.5"><a-v>सर्वर्तुकुसुमै रम्यैः फलवद्भिश्च पादपैः।</a-v><a-v>पुष्पितानामशोकानां श्रिया सूर्योदयप्रभाम्॥ ५</a-v></p>
<p id="5.13.6"><a-v>प्रदीप्तामिव तत्रस्थो मारुतिः समुदैक्षत।</a-v><a-v>निष्पत्रशाखां विहगैः क्रियमाणामिवासकृत्।</a-v><a-v>विनिष्पतद्भिः शतशश्चित्रैः पुष्पावतंसकैः॥ ६</a-v></p>
<p id="5.13.7"><a-v>आमूलपुष्पनिचितैरशोकैः शोकनाशनैः।</a-v><a-v>पुष्पभारातिभारैश्च स्पृशद्भिरिव मेदिनीम्॥ ७</a-v></p>
<p id="5.13.8"><a-v>कर्णिकारैः कुसुमितैः किंशुकैश्च सुपुष्पितैः।</a-v><a-v>स देशः प्रभया तेषां प्रदीप्त इव सर्वतः॥ ८</a-v></p>
<p id="5.13.9"><a-v>पुंनागाः सप्तपर्णाश्च चम्पकोद्दालकास्तथा।</a-v><a-v>विवृद्धमूला बहवः शोभन्ते स्म सुपुष्पिताः॥ ९</a-v></p>
<p id="5.13.10"><a-v>शातकुम्भनिभाः केचित्केचिदग्निशिखोपमाः।</a-v><a-v>नीलाञ्जननिभाः केचित्तत्राशोकाः सहस्रशः॥ १०</a-v></p>
<p id="5.13.11"><a-v>नन्दनं विविधोद्यानं चित्रं चैत्ररथं यथा।</a-v><a-v>अतिवृत्तमिवाचिन्त्यं दिव्यं रम्यं श्रिया वृतम्॥ ११</a-v></p>
<p id="5.13.12"><a-v>द्वितीयमिव चाकाशं पुष्पज्योतिर्गणायुतम्।</a-v><a-v>पुष्परत्नशतैश्चित्रं पञ्चमं सागरं यथा॥ १२</a-v></p>
<p id="5.13.13"><a-v>सर्वर्तुपुष्पैर्निचितं पादपैर्मधुगन्धिभिः।</a-v><a-v>नानानिनादैरुद्यानं रम्यं मृगगणैर्द्विजैः॥ १३</a-v></p>
<p id="5.13.14"><a-v>अनेकगन्धप्रवहं पुण्यगन्धं मनोरमम्।</a-v><a-v>शैलेन्द्रमिव गन्धाढ्यं द्वितीयं गन्धमादनम्॥ १४</a-v></p>
<p id="5.13.15"><a-v>अशोकवनिकायां तु तस्यां वानरपुंगवः।</a-v><a-v>स ददर्शाविदूरस्थं चैत्यप्रासादमूर्जितम्॥ १५</a-v></p>
<p id="5.13.16"><a-v>मध्ये स्तम्भसहस्रेण स्थितं कैलासपाण्डुरम्।</a-v><a-v>प्रवालकृतसोपानं तप्तकाञ्चनवेदिकम्॥ १६</a-v></p>
<p id="5.13.17"><a-v>मुष्णन्तमिव चक्षूंषि द्योतमानमिव श्रिया।</a-v><a-v>विमलं प्रांशुभावत्वादुल्लिखन्तमिवाम्बरम्॥ १७</a-v></p>
<p id="5.13.18"><a-v>ततो मलिनसंवीतां राक्षसीभिः समावृताम्।</a-v><a-v>उपवासकृशां दीनां निःश्वसान्तीं पुनः पुनः।</a-v><a-v>ददर्श शुक्लपक्षादौ चन्द्ररेखामिवामलाम्॥ १८</a-v></p>
<p id="5.13.19"><a-v>मन्दप्रख्यायमानेन रूपेण रुचिरप्रभाम्।</a-v><a-v>पिनद्धां धूमजालेन शिखामिव विभावसोः॥ १९</a-v></p>
<p id="5.13.20"><a-v>पीतेनैकेन संवीतां क्लिष्टेनोत्तमवाससा।</a-v><a-v>सपङ्कामनलंकारां विपद्मामिव पद्मिनीम्॥ २०</a-v></p>
<p id="5.13.21"><a-v>व्रीडितां दुःखसंतप्तां परिम्लानां तपस्विनीम्।</a-v><a-v>ग्रहेणाङ्गारकेणैव पीडितामिव रोहिणीम्॥ २१</a-v></p>
<p id="5.13.22"><a-v>अश्रुपूर्णमुखीं दीनां कृशामननशेन च।</a-v><a-v>शोकध्यानपरां दीनां नित्यं दुःखपरायणाम्॥ २२</a-v></p>
<p id="5.13.23"><a-v>प्रियं जनमपश्यन्तीं पश्यन्तीं राक्षसीगणम्।</a-v><a-v>स्वगणेन मृगीं हीनां श्वगणाभिवृतामिव॥ २३</a-v></p>
<p id="5.13.24"><a-v>नीलनागाभया वेण्या जघनं गतयैकया।</a-v><a-v>सुखार्हां दुःखसंतप्तां व्यसनानामकोदिवाम्॥ २४</a-v></p>
<p id="5.13.25"><a-v>तां समीक्ष्य विशालाक्षीमधिकं मलिनां कृशाम्।</a-v><a-v>तर्कयामास सीतेति कारणैरुपपादिभिः॥ २५</a-v></p>
<p id="5.13.26"><a-v>ह्रियमाणा तदा तेन रक्षसा कामरूपिणा।</a-v><a-v>यथारूपा हि दृष्टा वै तथारूपेयमङ्गना॥ २६</a-v></p>
<p id="5.13.27"><a-v>पूर्णचन्द्राननां सुभ्रूं चारुवृत्तपयोधराम्।</a-v><a-v>कुर्वन्तीं प्रभया देवीं सर्वा वितिमिरा दिशः॥ २७</a-v></p>
<p id="5.13.28"><a-v>तां नीलकेशीं बिम्बौष्ठीं सुमध्यां सुप्रतिष्ठिताम्।</a-v><a-v>सीतां पद्मपलाशाक्षीं मन्मथस्य रतिं यथा॥ २८</a-v></p>
<p id="5.13.29"><a-v>इष्टां सर्वस्य जगतः पूर्णचन्द्रप्रभामिव।</a-v><a-v>भूमौ सुतनुमासीनां नियतामिव तापसीम्॥ २९</a-v></p>
<p id="5.13.30"><a-v>निःश्वासबहुलां भीरुं भुजगेन्द्रवधूमिव।</a-v><a-v>शोकजालेन महता विततेन न राजतीम्॥ ३०</a-v></p>
<p id="5.13.31"><a-v>संसक्तां धूमजालेन शिखामिव विभावसोः।</a-v><a-v>तां स्मृतीमिव संदिग्धामृद्धिं निपतितामिव॥ ३१</a-v></p>
<p id="5.13.32"><a-v>विहतामिव च श्रद्धामाशां प्रतिहतामिव।</a-v><a-v>सोपसर्गां यथा सिद्धिं बुद्धिं सकलुषामिव॥ ३२</a-v></p>
<p id="5.13.33"><a-v>अभूतेनापवादेन कीर्तिं निपतितामिव।</a-v><a-v>रामोपरोधव्यथितां रक्षोहरणकर्शिताम्॥ ३३</a-v></p>
<p id="5.13.34"><a-v>अबलां मृगशावाक्षीं वीक्षमाणां ततस्ततः।</a-v><a-v>बाष्पाम्बुप्रतिपूर्णेन कृष्णवक्त्राक्षिपक्ष्मणा।</a-v><a-v>वदनेनाप्रसन्नेन निःश्वसन्तीं पुनः पुनः॥ ३४</a-v></p>
<p id="5.13.35"><a-v>मलपङ्कधरां दीनां मण्डनार्हाममण्डिताम्।</a-v><a-v>प्रभां नक्षत्रराजस्य कालमेघैरिवावृताम्॥ ३५</a-v></p>
<p id="5.13.36"><a-v>तस्य संदिदिहे बुद्धिर्मुहुः सीतां निरीक्ष्य तु।</a-v><a-v>आम्नायानामयोगेन विद्यां प्रशिथिलामिव॥ ३६</a-v></p>
<p id="5.13.37"><a-v>दुःखेन बुबुधे सीतां हनुमाननलंकृताम्।</a-v><a-v>संस्कारेण यथाहीनां वाचमर्थान्तरं गताम्॥ ३७</a-v></p>
<p id="5.13.38"><a-v>तां समीक्ष्य विशालाक्षीं राजपुत्रीमनिन्दिताम्।</a-v><a-v>तर्कयामास सीतेति कारणैरुपपादयन्॥ ३८</a-v></p>
<p id="5.13.39"><a-v>वैदेह्या यानि चाङ्गेषु तदा रामोऽन्वकीर्तयत्।</a-v><a-v>तान्याभरणजालानि गात्रशोभीन्यलक्षयत्॥ ३९</a-v></p>
<p id="5.13.40"><a-v>सुकृतौ कर्णवेष्टौ च श्वदंष्ट्रौ च सुसंस्थितौ।</a-v><a-v>मणिविद्रुमचित्राणि हस्तेष्वाभरणानि च॥ ४०</a-v></p>
<p id="5.13.41"><a-v>श्यामानि चिरयुक्तत्वात्तथा संस्थानवन्ति च।</a-v><a-v>तान्येवैतानि मन्येऽहं यानि रामोऽव्नकीर्तयत्॥ ४१</a-v></p>
<p id="5.13.42"><a-v>तत्र यान्यवहीनानि तान्यहं नोपलक्षये।</a-v><a-v>यान्यस्या नावहीनानि तानीमानि न संशयः॥ ४२</a-v></p>
<p id="5.13.43"><a-v>पीतं कनकपट्टाभं स्रस्तं तद्वसनं शुभम्।</a-v><a-v>उत्तरीयं नगासक्तं तदा दृष्टं प्लवंगमैः॥ ४३</a-v></p>
<p id="5.13.44"><a-v>भूषणानि च मुख्यानि दृष्टानि धरणीतले।</a-v><a-v>अनयैवापविद्धानि स्वनवन्ति महान्ति च॥ ४४</a-v></p>
<p id="5.13.45"><a-v>इदं चिरगृहीतत्वाद्वसनं क्लिष्टवत्तरम्।</a-v><a-v>तथा हि नूनं तद्वर्णं तथा श्रीमद्यथेतरत्॥ ४५</a-v></p>
<p id="5.13.46"><a-v>इयं कनकवर्णाङ्गी रामस्य महिषी प्रिया।</a-v><a-v>प्रनष्टापि सती यस्य मनसो न प्रणश्यति॥ ४६</a-v></p>
<p id="5.13.47"><a-v>इयं सा यत्कृते रामश्चतुर्भिः परितप्यते।</a-v><a-v>कारुण्येनानृशंस्येन शोकेन मदनेन च॥ ४७</a-v></p>
<p id="5.13.48"><a-v>स्त्री प्रनष्टेति कारुण्यादाश्रितेत्यानृशंस्यतः।</a-v><a-v>पत्नी नष्टेति शोकेन प्रियेति मदनेन च॥ ४८</a-v></p>
<p id="5.13.49"><a-v>अस्या देव्या यथा रूपमङ्गप्रत्यङ्गसौष्ठवम्।</a-v><a-v>रामस्य च यथारूपं तस्येयमसितेक्षणा॥ ४९</a-v></p>
<p id="5.13.50"><a-v>अस्या देव्या मनस्तस्मिंस्तस्य चास्यां प्रतिष्ठितम्।</a-v><a-v>तेनेयं स च धर्मात्मा मुहूर्तमपि जीवति॥ ५०</a-v></p>
<p id="5.13.51"><a-v>दुष्करं कुरुते रामो य इमां मत्तकाशिनीम्।</a-v><a-v>सीतां विना महाबाहुर्मुहूर्तमपि जीवति॥ ५१</a-v></p>
<p id="5.13.52"><a-v>एवं सीतां तदा दृष्ट्वा हृष्टः पवनसंभवः।</a-v><a-v>जगाम मनसा रामं प्रशशंस च तं प्रभुम्॥ ५२</a-v></p>
<p><a-v>इति श्रीरामायणे सुन्दरकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
