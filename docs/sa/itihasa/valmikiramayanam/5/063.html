<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/063.sxml"><a-title>वाल्मीकिरामायणम् सुन्दरकाण्डम् ६३ सर्गः</a-title><a-meta>
<p>Unique Words: 246</p>
</a-meta><hr><a-sec><p id="5.63.1"><a-v>ततः प्रस्रवणं शैलं ते गत्वा चित्रकाननम्।</a-v><a-v>प्रणम्य शिरसा रामं लक्ष्मणं च महाबलम्॥ १</a-v></p>
<p id="5.63.2"><a-v>युवराजं पुरस्कृत्य सुग्रीवमभिवाद्य च।</a-v><a-v>प्रवृत्तमथ सीतायाः प्रवक्तुमुपचक्रमुः॥ २</a-v></p>
<p id="5.63.3"><a-v>रावणान्तःपुरे रोधं राक्षसीभिश्च तर्जनम्।</a-v><a-v>रामे समनुरागं च यश्चापि समयः कृतः॥ ३</a-v></p>
<p id="5.63.4"><a-v>एतदाख्यान्ति ते सर्वे हरयो राम संनिधौ।</a-v><a-v>वैदेहीमक्षतां श्रुत्वा रामस्तूत्तरमब्रवीत्॥ ४</a-v></p>
<p id="5.63.5"><a-v>क्व सीता वर्तते देवी कथं च मयि वर्तते।</a-v><a-v>एतन्मे सर्वमाख्यात वैदेहीं प्रति वानराः॥ ५</a-v></p>
<p id="5.63.6"><a-v>रामस्य गदितं श्रुत्व हरयो रामसंनिधौ।</a-v><a-v>चोदयन्ति हनूमन्तं सीतावृत्तान्तकोविदम्॥ ६</a-v></p>
<p id="5.63.7"><a-v>श्रुत्वा तु वचनं तेषां हनूमान्मारुतात्मजः।</a-v><a-v>उवाच वाक्यं वाक्यज्ञः सीताया दर्शनं यथा॥ ७</a-v></p>
<p id="5.63.8"><a-v>समुद्रं लङ्घयित्वाहं शतयोजनमायतम्।</a-v><a-v>अगच्छं जानकीं सीतां मार्गमाणो दिदृक्षया॥ ८</a-v></p>
<p id="5.63.9"><a-v>तत्र लङ्केति नगरी रावणस्य दुरात्मनः।</a-v><a-v>दक्षिणस्य समुद्रस्य तीरे वसति दक्षिणे॥ ९</a-v></p>
<p id="5.63.10"><a-v>तत्र दृष्टा मया सीता रावणान्तःपुरे सती।</a-v><a-v>संन्यस्य त्वयि जीवन्ती रामा राम मनोरथम्॥ १०</a-v></p>
<p id="5.63.11"><a-v>दृष्टा मे राक्षसी मध्ये तर्ज्यमाना मुहुर्मुहुः।</a-v><a-v>राक्षसीभिर्विरूपाभी रक्षिता प्रमदावने॥ ११</a-v></p>
<p id="5.63.12"><a-v>दुःखमापद्यते देवी तवादुःखोचिता सती।</a-v><a-v>रावणान्तःपुरे रुद्ध्वा राक्षसीभिः सुरक्षिता॥ १२</a-v></p>
<p id="5.63.13"><a-v>एकवेणीधरा दीना त्वयि चिन्तापरायणा।</a-v><a-v>अधःशय्या विवर्णाङ्गी पद्मिनीव हिमागमे॥ १३</a-v></p>
<p id="5.63.14"><a-v>रावणाद्विनिवृत्तार्था मर्तव्यकृतनिश्चया।</a-v><a-v>देवी कथंचित्काकुत्स्थ त्वन्मना मार्गिता मया॥ १४</a-v></p>
<p id="5.63.15"><a-v>इक्ष्वाकुवंशविख्यातिं शनैः कीर्तयतानघ।</a-v><a-v>स मया नरशार्दूल विश्वासमुपपादिता॥ १५</a-v></p>
<p id="5.63.16"><a-v>ततः संभाषिता देवी सर्वमर्थं च दर्शिता।</a-v><a-v>रामसुग्रीवसख्यं च श्रुत्वा प्रीतिमुपागता॥ १६</a-v></p>
<p id="5.63.17"><a-v>नियतः समुदाचारो भक्तिश्चास्यास्तथा त्वयि।</a-v><a-v>एवं मया महाभागा दृष्टा जनकनन्दिनी।</a-v><a-v>उग्रेण तपसा युक्ता त्वद्भक्त्या पुरुषर्षभ॥ १७</a-v></p>
<p id="5.63.18"><a-v>अभिज्ञानं च मे दत्तं यथावृत्तं तवान्तिके।</a-v><a-v>चित्रकूटे महाप्राज्ञ वायसं प्रति राघव॥ १८</a-v></p>
<p id="5.63.19"><a-v>विज्ञाप्यश्च नर व्याघ्रो रामो वायुसुत त्वया।</a-v><a-v>अखिलेनेह यद्दृष्टमिति मामाह जानकी॥ १९</a-v></p>
<p id="5.63.20"><a-v>इदं चास्मै प्रदातव्यं यत्नात्सुपरिरक्षितम्।</a-v><a-v>ब्रुवता वचनान्येवं सुग्रीवस्योपशृण्वतः॥ २०</a-v></p>
<p id="5.63.21"><a-v>एष चूडामणिः श्रीमान्मया ते यत्नरक्षितः।</a-v><a-v>मनःशिलायास्तिकलस्तं स्मरस्वेति चाब्रवीत्॥ २१</a-v></p>
<p id="5.63.22"><a-v>एष निर्यातितः श्रीमान्मया ते वारिसंभवः।</a-v><a-v>एतं दृष्ट्वा प्रमोदिष्ये व्यसने त्वामिवानघ॥ २२</a-v></p>
<p id="5.63.23"><a-v>जीवितं धारयिष्यामि मासं दशरथात्मज।</a-v><a-v>ऊर्ध्वं मासान्न जीवेयं रक्षसां वशमागता॥ २३</a-v></p>
<p id="5.63.24"><a-v>इति मामब्रवीत्सीता कृशाङ्गी धर्म चारिणी।</a-v><a-v>रावणान्तःपुरे रुद्धा मृगीवोत्फुल्ललोचना॥ २४</a-v></p>
<p id="5.63.25"><a-v>एतदेव मयाख्यातं सर्वं राघव यद्यथा।</a-v><a-v>सर्वथा सागरजले संतारः प्रविधीयताम्॥ २५</a-v></p>
<p id="5.63.26"><a-v>तौ जाताश्वासौ राजपुत्रौ विदित्वा तच्चाभिज्ञानं राघवाय प्रदाय।</a-v><a-v>देव्या चाख्यातं सर्वमेवानुपूर्व्या द्वाचा संपूर्णं वायुपुत्रः शशंस॥ २६</a-v></p>
<p><a-v>इति श्रीरामायणे सुन्दरकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
