<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/017.sxml"><a-title>वाल्मीकिरामायणम् सुन्दरकाण्डम् १७ सर्गः</a-title><a-meta>
<p>Unique Words: 179</p>
</a-meta><hr><a-sec><p id="5.17.1"><a-v>तस्मिन्नेव ततः काले राजपुत्री त्वनिन्दिता।</a-v><a-v>रूपयौवनसंपन्नं भूषणोत्तमभूषितम्॥ १</a-v></p>
<p id="5.17.2"><a-v>ततो दृष्ट्वैव वैदेही रावणं राक्षसाधिपम्।</a-v><a-v>प्रावेपत वरारोहा प्रवाते कदली यथा॥ २</a-v></p>
<p id="5.17.3"><a-v>ऊरुभ्यामुदरं छाद्य बाहुभ्यां च पयोधरौ।</a-v><a-v>उपविष्टा विशालाक्षी रुदन्ती वरवर्णिनी॥ ३</a-v></p>
<p id="5.17.4"><a-v>दशग्रीवस्तु वैदेहीं रक्षितां राक्षसीगणैः।</a-v><a-v>ददर्श दीनां दुःखार्तं नावं सन्नामिवार्णवे॥ ४</a-v></p>
<p id="5.17.5"><a-v>असंवृतायामासीनां धरण्यां संशितव्रताम्।</a-v><a-v>छिन्नां प्रपतितां भूमौ शाखामिव वनस्पतेः।</a-v><a-v>मलमण्डनदिग्धाङ्गीं मण्डनार्हाममण्डिताम्॥ ५</a-v></p>
<p id="5.17.6"><a-v>समीपं राजसिंहस्य रामस्य विदितात्मनः।</a-v><a-v>संकल्पहयसंयुक्तैर्यान्तीमिव मनोरथैः॥ ६</a-v></p>
<p id="5.17.7"><a-v>शुष्यन्तीं रुदतीमेकां ध्यानशोकपरायणाम्।</a-v><a-v>दुःखस्यान्तमपश्यन्तीं रामां राममनुव्रताम्॥ ७</a-v></p>
<p id="5.17.8"><a-v>वेष्टमानामथाविष्टां पन्नगेन्द्रवधूमिव।</a-v><a-v>धूप्यमानां ग्रहेणेव रोहिणीं धूमकेतुना॥ ८</a-v></p>
<p id="5.17.9"><a-v>वृत्तशीले कुले जातामाचारवति धार्मिके।</a-v><a-v>पुनः संस्कारमापन्नां जातमिव च दुष्कुले॥ ९</a-v></p>
<p id="5.17.10"><a-v>सन्नामिव महाकीर्तिं श्रद्धामिव विमानिताम्।</a-v><a-v>प्रज्ञामिव परिक्षीणामाशां प्रतिहतामिव॥ १०</a-v></p>
<p id="5.17.11"><a-v>आयतीमिव विध्वस्तामाज्ञां प्रतिहतामिव।</a-v><a-v>दीप्तामिव दिशं काले पूजामपहृतामिव॥ ११</a-v></p>
<p id="5.17.12"><a-v>पद्मिनीमिव विध्वस्तां हतशूरां चमूमिव।</a-v><a-v>प्रभामिव तपोध्वस्तामुपक्षीणामिवापगाम्॥ १२</a-v></p>
<p id="5.17.13"><a-v>वेदीमिव परामृष्टां शान्तामग्निशिखामिव।</a-v><a-v>पौर्णमासीमिव निशां राहुग्रस्तेन्दुमण्डलाम्॥ १३</a-v></p>
<p id="5.17.14"><a-v>उत्कृष्टपर्णकमलां वित्रासितविहंगमाम्।</a-v><a-v>हस्तिहस्तपरामृष्टामाकुलां पद्मिनीमिव॥ १४</a-v></p>
<p id="5.17.15"><a-v>पतिशोकातुरां शुष्कां नदीं विस्रावितामिव।</a-v><a-v>परया मृजया हीनां कृष्णपक्षे निशामिव॥ १५</a-v></p>
<p id="5.17.16"><a-v>सुकुमारीं सुजाताङ्गीं रत्नगर्भगृहोचिताम्।</a-v><a-v>तप्यमानामिवोष्णेन मृणालीमचिरोद्धृताम्॥ १६</a-v></p>
<p id="5.17.17"><a-v>गृहीतामालितां स्तम्भे यूथपेन विनाकृताम्।</a-v><a-v>निःश्वसन्तीं सुदुःखार्तां गजराजवधूमिव॥ १७</a-v></p>
<p id="5.17.18"><a-v>एकया दीर्घया वेण्या शोभमानामयत्नतः।</a-v><a-v>नीलया नीरदापाये वनराज्या महीमिव॥ १८</a-v></p>
<p id="5.17.19"><a-v>उपवासेन शोकेन ध्यानेन च भयेन च।</a-v><a-v>परिक्षीणां कृशां दीनामल्पाहारां तपोधनाम्॥ १९</a-v></p>
<p id="5.17.20"><a-v>आयाचमानां दुःखार्तां प्राञ्जलिं देवतामिव।</a-v><a-v>भावेन रघुमुख्यस्य दशग्रीवपराभवम्॥ २०</a-v></p>
<p id="5.17.21"><a-v>समीक्षमाणां रुदतीमनिन्दितां</a-v><a-v>सुपक्ष्मताम्रायतशुक्ललोचनाम्।</a-v><a-v>अनुव्रतां राममतीव मैथिलीं</a-v><a-v>प्रलोभयामास वधाय रावणः॥ २१</a-v></p>
<p><a-v>इति श्रीरामायणे सुन्दरकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
