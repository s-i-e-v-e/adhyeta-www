<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/029.sxml"><a-title>वाल्मीकिरामायणम् सुन्दरकाण्डम् २९ सर्गः</a-title><a-meta>
<p>Unique Words: 127</p>
</a-meta><hr><a-sec><p id="5.29.1"><a-v>एवं बहुविधां चिन्तां चिन्तयित्व महाकपिः।</a-v><a-v>संश्रवे मधुरं वाक्यं वैदेह्या व्याजहार ह॥ १</a-v></p>
<p id="5.29.2"><a-v>राजा दशरथो नाम रथकुञ्जरवाजिनाम्।</a-v><a-v>पुण्यशीलो महाकीर्तिरृजुरासीन्महायशाः।</a-v><a-v>चक्रवर्तिकुले जातः पुरंदरसमो बले॥ २</a-v></p>
<p id="5.29.3"><a-v>अहिंसारतिरक्षुद्रो घृणी सत्यपराक्रमः।</a-v><a-v>मुख्यश्चेक्ष्वाकुवंशस्य लक्ष्मीवाँल्लक्ष्मिवर्धनः॥ ३</a-v></p>
<p id="5.29.4"><a-v>पार्थिवव्यञ्जनैर्युक्तः पृथुश्रीः पार्थिवर्षभः।</a-v><a-v>पृथिव्यां चतुरन्तयां विश्रुतः सुखदः सुखी॥ ४</a-v></p>
<p id="5.29.5"><a-v>तस्य पुत्रः प्रियो ज्येष्ठस्ताराधिपनिभाननः।</a-v><a-v>रामो नाम विशेषज्ञः श्रेष्ठः सर्वधनुष्मताम्॥ ५</a-v></p>
<p id="5.29.6"><a-v>रक्षिता स्वस्य वृत्तस्य स्वजनस्यापि रक्षिता।</a-v><a-v>रक्षिता जीवलोकस्य धर्मस्य च परंतपः॥ ६</a-v></p>
<p id="5.29.7"><a-v>तस्य सत्याभिसंधस्य वृद्धस्य वचनात्पितुः।</a-v><a-v>सभार्यः सह च भ्रात्रा वीरः प्रव्रजितो वनम्॥ ७</a-v></p>
<p id="5.29.8"><a-v>तेन तत्र महारण्ये मृगयां परिधावता।</a-v><a-v>जनस्थानवधं श्रुत्वा हतौ च खरदूषणौ।</a-v><a-v>ततस्त्वमर्षापहृता जानकी रावणेन तु॥ ८</a-v></p>
<p id="5.29.9"><a-v>यथारूपां यथावर्णां यथालक्ष्मीं विनिश्चिताम्।</a-v><a-v>अश्रौषं राघवस्याहं सेयमासादिता मया॥ ९</a-v></p>
<p id="5.29.10"><a-v>विररामैवमुक्त्वासौ वाचं वानरपुंगवः।</a-v><a-v>जानकी चापि तच्छ्रुत्वा विस्मयं परमं गता॥ १०</a-v></p>
<p id="5.29.11"><a-v>ततः सा वक्रकेशान्ता सुकेशी केशसंवृतम्।</a-v><a-v>उन्नम्य वदनं भीरुः शिंशपावृक्षमैक्षत॥ ११</a-v></p>
<p id="5.29.12"><a-v>सा तिर्यगूर्ध्वं च तथाप्यधस्ता न्निरीक्षमाणा तमचिन्त्य बुद्धिम्।</a-v><a-v>ददर्श पिङ्गाधिपतेरमात्यं वातात्मजं सूर्यमिवोदयस्थम्॥ १२</a-v></p>
<p><a-v>इति श्रीरामायणे सुन्दरकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
