<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/023.sxml"><a-title>वाल्मीकिरामायणम् सुन्दरकाण्डम् २३ सर्गः</a-title><a-meta>
<p>Unique Words: 196</p>
</a-meta><hr><a-sec><p id="5.23.1"><a-v>तथा तासां वदन्तीनां परुषं दारुणं बहु।</a-v><a-v>राक्षसीनामसौम्यानां रुरोद जनकात्मजा॥ १</a-v></p>
<p id="5.23.2"><a-v>एवमुक्ता तु वैदेही राक्षसीभिर्मनस्विनी।</a-v><a-v>उवाच परमत्रस्ता बाष्पगद्गदया गिरा॥ २</a-v></p>
<p id="5.23.3"><a-v>न मानुषी राक्षसस्य भार्या भवितुमर्हति।</a-v><a-v>कामं खादत मां सर्वा न करिष्यामि वो वचः॥ ३</a-v></p>
<p id="5.23.4"><a-v>सा राक्षसी मध्यगता सीता सुरसुतोपमा।</a-v><a-v>न शर्म लेभे दुःखार्ता रावणेन च तर्जिता॥ ४</a-v></p>
<p id="5.23.5"><a-v>वेपते स्माधिकं सीता विशन्तीवाङ्गमात्मनः।</a-v><a-v>वने यूथपरिभ्रष्टा मृगी कोकैरिवार्दिता॥ ५</a-v></p>
<p id="5.23.6"><a-v>सा त्वशोकस्य विपुलां शाखामालम्ब्य पुष्पिताम्।</a-v><a-v>चिन्तयामास शोकेन भर्तारं भग्नमानसा॥ ६</a-v></p>
<p id="5.23.7"><a-v>सा स्नापयन्ती विपुलौ स्तनौ नेत्रजलस्रवैः।</a-v><a-v>चिन्तयन्ती न शोकस्य तदान्तमधिगच्छति॥ ७</a-v></p>
<p id="5.23.8"><a-v>सा वेपमाना पतिता प्रवाते कदली यथा।</a-v><a-v>राक्षसीनां भयत्रस्ता विवर्णवदनाभवत्॥ ८</a-v></p>
<p id="5.23.9"><a-v>तस्या सा दीर्घविपुला वेपन्त्याः सीतया तदा।</a-v><a-v>ददृशे कम्पिनी वेणी व्यालीव परिसर्पती॥ ९</a-v></p>
<p id="5.23.10"><a-v>सा निःश्वसन्ती दुःखार्ता शोकोपहतचेतना।</a-v><a-v>आर्ता व्यसृजदश्रूणि मैथिली विललाप ह॥ १०</a-v></p>
<p id="5.23.11"><a-v>हा रामेति च दुःखार्ता पुनर्हा लक्ष्मणेति च।</a-v><a-v>हा श्वश्रु मम कौसल्ये हा सुमित्रेति भाविनि॥ ११</a-v></p>
<p id="5.23.12"><a-v>लोकप्रवादः सत्योऽयं पण्डितैः समुदाहृतः।</a-v><a-v>अकाले दुर्लभो मृत्युः स्त्रिया वा पुरुषस्य वा॥ १२</a-v></p>
<p id="5.23.13"><a-v>यत्राहमाभिः क्रूराभी राक्षसीभिरिहार्दिता।</a-v><a-v>जीवामि हीना रामेण मुहूर्तमपि दुःखिता॥ १३</a-v></p>
<p id="5.23.14"><a-v>एषाल्पपुण्या कृपणा विनशिष्याम्यनाथवत्।</a-v><a-v>समुद्रमध्ये नौ पूर्णा वायुवेगैरिवाहता॥ १४</a-v></p>
<p id="5.23.15"><a-v>भर्तारं तमपश्यन्ती राक्षसीवशमागता।</a-v><a-v>सीदामि खलु शोकेन कूलं तोयहतं यथा॥ १५</a-v></p>
<p id="5.23.16"><a-v>तं पद्मदलपत्राक्षं सिंहविक्रान्तगामिनम्।</a-v><a-v>धन्याः पश्यन्ति मे नाथं कृतज्ञं प्रियवादिनम्॥ १६</a-v></p>
<p id="5.23.17"><a-v>सर्वथा तेन हीनाया रामेण विदितात्मना।</a-v><a-v>तीष्क्णं विषमिवास्वाद्य दुर्लभं मम जीवितम्॥ १७</a-v></p>
<p id="5.23.18"><a-v>कीदृशं तु मया पापं पुरा देहान्तरे कृतम्।</a-v><a-v>येनेदं प्राप्यते दुःखं मया घोरं सुदारुणम्॥ १८</a-v></p>
<p id="5.23.19"><a-v>जीवितं त्यक्तुमिच्छामि शोकेन महता वृता।</a-v><a-v>राक्षसीभिश्च रक्षन्त्या रामो नासाद्यते मया॥ १९</a-v></p>
<p id="5.23.20"><a-v>धिगस्तु खलु मानुष्यं धिगस्तु परवश्यताम्।</a-v><a-v>न शक्यं यत्परित्यक्तुमात्मच्छन्देन जीवितम्॥ २०</a-v></p>
<p><a-v>इति श्रीरामायणे सुन्दरकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
