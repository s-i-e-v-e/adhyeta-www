<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/048.sxml"><a-title>वाल्मीकिरामायणम् सुन्दरकाण्डम् ४८ सर्गः</a-title><a-meta>
<p>Unique Words: 156</p>
</a-meta><hr><a-sec><p id="5.48.1"><a-v>तमुद्वीक्ष्य महाबाहुः पिङ्गाक्षं पुरतः स्थितम्।</a-v><a-v>रोषेण महताविष्टो रावणो लोकरावणः॥ १</a-v></p>
<p id="5.48.2"><a-v>स राजा रोषताम्राक्षः प्रहस्तं मन्त्रिसत्तमम्।</a-v><a-v>कालयुक्तमुवाचेदं वचो विपुलमर्थवत्॥ २</a-v></p>
<p id="5.48.3"><a-v>दुरात्मा पृच्छ्यतामेष कुतः किं वास्य कारणम्।</a-v><a-v>वनभङ्गे च कोऽस्यार्थो राक्षसीनां च तर्जने॥ ३</a-v></p>
<p id="5.48.4"><a-v>रावणस्य वचः श्रुत्वा प्रहस्तो वाक्यमब्रवीत्।</a-v><a-v>समाश्वसिहि भद्रं ते न भीः कार्या त्वया कपे॥ ४</a-v></p>
<p id="5.48.5"><a-v>यदि तावत्त्वमिन्द्रेण प्रेषितो रावणालयम्।</a-v><a-v>तत्त्वमाख्याहि मा ते भूद्भयं वानर मोक्ष्यसे॥ ५</a-v></p>
<p id="5.48.6"><a-v>यदि वैश्रवणस्य त्वं यमस्य वरुणस्य च।</a-v><a-v>चारुरूपमिदं कृत्वा यमस्य वरुणस्य च॥ ६</a-v></p>
<p id="5.48.7"><a-v>विष्णुना प्रेषितो वापि दूतो विजयकाङ्क्षिणा।</a-v><a-v>न हि ते वानरं तेजो रूपमात्रं तु वानरम्॥ ७</a-v></p>
<p id="5.48.8"><a-v>तत्त्वतः कथयस्वाद्य ततो वानर मोक्ष्यसे।</a-v><a-v>अनृतं वदतश्चापि दुर्लभं तव जीवितम्॥ ८</a-v></p>
<p id="5.48.9"><a-v>अथ वा यन्निमित्तस्ते प्रवेशो रावणालये॥ ९</a-v></p>
<p id="5.48.10"><a-v>एवमुक्तो हरिवरस्तदा रक्षोगणेश्वरम्।</a-v><a-v>अब्रवीन्नास्मि शक्रस्य यमस्य वरुणस्य वा॥ १०</a-v></p>
<p id="5.48.11"><a-v>धनदेन न मे सख्यं विष्णुना नास्मि चोदितः।</a-v><a-v>जातिरेव मम त्वेषा वानरोऽहमिहागतः॥ ११</a-v></p>
<p id="5.48.12"><a-v>दर्शने राक्षसेन्द्रस्य दुर्लभे तदिदं मया।</a-v><a-v>वनं राक्षसराजस्य दर्शनार्थे विनाशितम्॥ १२</a-v></p>
<p id="5.48.13"><a-v>ततस्ते राक्षसाः प्राप्ता बलिनो युद्धकाङ्क्षिणः।</a-v><a-v>रक्षणार्थं च देहस्य प्रतियुद्धा मया रणे॥ १३</a-v></p>
<p id="5.48.14"><a-v>अस्त्रपाशैर्न शक्योऽहं बद्धुं देवासुरैरपि।</a-v><a-v>पितामहादेव वरो ममाप्येषोऽभ्युपागतः॥ १४</a-v></p>
<p id="5.48.15"><a-v>राजानं द्रष्टुकामेन मयास्त्रमनुवर्तितम्।</a-v><a-v>विमुक्तो अहमस्त्रेण राक्षसैस्त्वतिपीडितः॥ १५</a-v></p>
<p id="5.48.16"><a-v>दूतोऽहमिति विज्ञेयो राघवस्यामितौजसः।</a-v><a-v>श्रूयतां चापि वचनं मम पथ्यमिदं प्रभो॥ १६</a-v></p>
<p><a-v>इति श्रीरामायणे सुन्दरकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
