<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/034.sxml"><a-title>वाल्मीकिरामायणम् सुन्दरकाण्डम् ३४ सर्गः</a-title><a-meta>
<p>Unique Words: 406</p>
</a-meta><hr><a-sec><p id="5.34.1"><a-v>भूय एव महातेजा हनूमान्मारुतात्मजः।</a-v><a-v>अब्रवीत्प्रश्रितं वाक्यं सीताप्रत्ययकारणात्॥ १</a-v></p>
<p id="5.34.2"><a-v>वानरोऽहं महाभागे दूतो रामस्य धीमतः।</a-v><a-v>रामनामाङ्कितं चेदं पश्य देव्यङ्गुलीयकम्।</a-v><a-v>समाश्वसिहि भद्रं ते क्षीणदुःखफला ह्यसि॥ २</a-v></p>
<p id="5.34.3"><a-v>गृहीत्वा प्रेक्षमाणा सा भर्तुः करविभूषणम्।</a-v><a-v>भर्तारमिव संप्राप्ता जानकी मुदिताभवत्॥ ३</a-v></p>
<p id="5.34.4"><a-v>चारु तद्वदनं तस्यास्ताम्रशुक्लायतेक्षणम्।</a-v><a-v>बभूव प्रहर्षोदग्रं राहुमुक्त इवोडुराट्॥ ४</a-v></p>
<p id="5.34.5"><a-v>ततः सा ह्रीमती बाला भर्तुः संदेशहर्षिता।</a-v><a-v>परितुट्षा प्रियं श्रुत्वा प्राशंसत महाकपिम्॥ ५</a-v></p>
<p id="5.34.6"><a-v>विक्रान्तस्त्वं समर्थस्त्वं प्राज्ञस्त्वं वानरोत्तम।</a-v><a-v>येनेदं राक्षसपदं त्वयैकेन प्रधर्षितम्॥ ६</a-v></p>
<p id="5.34.7"><a-v>शतयोजनविस्तीर्णः सागरो मकरालयः।</a-v><a-v>विक्रमश्लाघनीयेन क्रमता गोष्पदीकृतः॥ ७</a-v></p>
<p id="5.34.8"><a-v>न हि त्वां प्राकृतं मन्ये वनरं वनरर्षभ।</a-v><a-v>यस्य ते नास्ति संत्रासो रावणान्नापि संभ्रमः॥ ८</a-v></p>
<p id="5.34.9"><a-v>अर्हसे च कपिश्रेष्ठ मया समभिभाषितुम्।</a-v><a-v>यद्यसि प्रेषितस्तेन रामेण विदितात्मना॥ ९</a-v></p>
<p id="5.34.10"><a-v>प्रेषयिष्यति दुर्धर्षो रामो न ह्यपरीक्षितम्।</a-v><a-v>पराक्रममविज्ञाय मत्सकाशं विशेषतः॥ १०</a-v></p>
<p id="5.34.11"><a-v>दिष्ट्या च कुशली रामो धर्मात्मा धर्मवत्सलः।</a-v><a-v>लक्ष्मणश्च महातेजाः सुमित्रानन्दवर्धनः॥ ११</a-v></p>
<p id="5.34.12"><a-v>कुशली यदि काकुत्स्थः किं नु सागरमेखलाम्।</a-v><a-v>महीं दहति कोपेन युगान्ताग्निरिवोत्थितः॥ १२</a-v></p>
<p id="5.34.13"><a-v>अथ वा शक्तिमन्तौ तौ सुराणामपि निग्रहे।</a-v><a-v>ममैव तु न दुःखानामस्ति मन्ये विपर्ययः॥ १३</a-v></p>
<p id="5.34.14"><a-v>कच्चिच्च व्यथते रामः कच्चिन्न परिपत्यते।</a-v><a-v>उत्तराणि च कार्याणि कुरुते पुरुषोत्तमः॥ १४</a-v></p>
<p id="5.34.15"><a-v>कच्चिन्न दीनः संभ्रान्तः कार्येषु च न मुह्यति।</a-v><a-v>कच्चिन्पुरुषकार्याणि कुरुते नृपतेः सुतः॥ १५</a-v></p>
<p id="5.34.16"><a-v>द्विविधं त्रिविधोपायमुपायमपि सेवते।</a-v><a-v>विजिगीषुः सुहृत्कच्चिन्मित्रेषु च परंतपः॥ १६</a-v></p>
<p id="5.34.17"><a-v>कच्चिन्मित्राणि लभते मित्रैश्चाप्यभिगम्यते।</a-v><a-v>कच्चित्कल्याणमित्रश्च मित्रैश्चापि पुरस्कृतः॥ १७</a-v></p>
<p id="5.34.18"><a-v>कच्चिदाशास्ति देवानां प्रसादं पार्थिवात्मजः।</a-v><a-v>कच्चित्पुरुषकारं च दैवं च प्रतिपद्यते॥ १८</a-v></p>
<p id="5.34.19"><a-v>कच्चिन्न विगतस्नेहो विवासान्मयि राघवः।</a-v><a-v>कच्चिन्मां व्यसनादस्मान्मोक्षयिष्यति वानरः॥ १९</a-v></p>
<p id="5.34.20"><a-v>सुखानामुचितो नित्यमसुखानामनूचितः।</a-v><a-v>दुःखमुत्तरमासाद्य कच्चिद्रामो न सीदति॥ २०</a-v></p>
<p id="5.34.21"><a-v>कौसल्यायास्तथा कच्चित्सुमित्रायास्तथैव च।</a-v><a-v>अभीक्ष्णं श्रूयते कच्चित्कुशलं भरतस्य च॥ २१</a-v></p>
<p id="5.34.22"><a-v>मन्निमित्तेन मानार्हः कच्चिच्छोकेन राघवः।</a-v><a-v>कच्चिन्नान्यमना रामः कच्चिन्मां तारयिष्यति॥ २२</a-v></p>
<p id="5.34.23"><a-v>कच्चिदक्षौहिणीं भीमां भरतो भ्रातृवत्सलः।</a-v><a-v>ध्वजिनीं मन्त्रिभिर्गुप्तां प्रेषयिष्यति मत्कृते॥ २३</a-v></p>
<p id="5.34.24"><a-v>वानराधिपतिः श्रीमान्सुग्रीवः कच्चिदेष्यति।</a-v><a-v>मत्कृते हरिभिर्वीरैर्वृतो दन्तनखायुधैः॥ २४</a-v></p>
<p id="5.34.25"><a-v>कच्चिच्च लक्ष्मणः शूरः सुमित्रानन्दवर्धनः।</a-v><a-v>अस्त्रविच्छरजालेन राक्षसान्विधमिष्यति॥ २५</a-v></p>
<p id="5.34.26"><a-v>रौद्रेण कच्चिदस्त्रेण रामेण निहतं रणे।</a-v><a-v>द्रक्ष्याम्यल्पेन कालेन रावणं ससुहृज्जनम्॥ २६</a-v></p>
<p id="5.34.27"><a-v>कच्चिन्न तद्धेमसमानवर्णं तस्याननं पद्मसमानगन्धि।</a-v><a-v>मया विना शुष्यति शोकदीनं जलक्षये पद्ममिवातपेन॥ २७</a-v></p>
<p id="5.34.28"><a-v>धर्मापदेशात्त्यजतश्च राज्यां मां चाप्यरण्यं नयतः पदातिम्।</a-v><a-v>नासीद्व्यथा यस्य न भीर्न शोकः कच्चित्स धैर्यं हृदये करोति॥ २८</a-v></p>
<p id="5.34.29"><a-v>न चास्य माता न पिता न चान्यः स्नेहाद्विशिष्टोऽस्ति मया समो वा।</a-v><a-v>तावद्ध्यहं दूतजिजीविषेयं यावत्प्रवृत्तिं शृणुयां प्रियस्य॥ २९</a-v></p>
<p id="5.34.30"><a-v>इतीव देवी वचनं महार्थं तं वानरेन्द्रं मधुरार्थमुक्त्वा।</a-v><a-v>श्रोतुं पुनस्तस्य वचोऽभिरामं रामार्थयुक्तं विरराम रामा॥ ३०</a-v></p>
<p id="5.34.31"><a-v>सीताया वचनं श्रुत्वा मारुतिर्भीमविक्रमः।</a-v><a-v>शिरस्यञ्जलिमाधाय वाक्यमुत्तरमब्रवीत्॥ ३१</a-v></p>
<p id="5.34.32"><a-v>न त्वामिहस्थां जानीते रामः कमललोचनः।</a-v><a-v>श्रुत्वैव तु वचो मह्यं क्षिप्रमेष्यति राघवः॥ ३२</a-v></p>
<p id="5.34.33"><a-v>चमूं प्रकर्षन्महतीं हर्यृष्कगणसंकुलाम्।</a-v><a-v>विष्टम्भयित्वा बाणौघैरक्षोभ्यं वरुणालयम्।</a-v><a-v>करिष्यति पुरीं लङ्कां काकुत्स्थः शान्तराक्षसाम्॥ ३३</a-v></p>
<p id="5.34.34"><a-v>तत्र यद्यन्तरा मृत्युर्यदि देवाः सहासुराः।</a-v><a-v>स्थास्यन्ति पथि रामस्य स तानपि वधिष्यति॥ ३४</a-v></p>
<p id="5.34.35"><a-v>तवादर्शनजेनार्ये शोकेन स परिप्लुतः।</a-v><a-v>न शर्म लभते रामः सिंहार्दित इव द्विपः॥ ३५</a-v></p>
<p id="5.34.36"><a-v>दर्दरेण च ते देवि शपे मूलफलेन च।</a-v><a-v>मलयेन च विन्ध्येन मेरुणा मन्दरेण च॥ ३६</a-v></p>
<p id="5.34.37"><a-v>यथा सुनयनं वल्गु बिम्बौष्ठं चारुकुण्डलम्।</a-v><a-v>मुखं द्रक्ष्यसि रामस्य पूर्णचन्द्रमिवोदितम्॥ ३७</a-v></p>
<p id="5.34.38"><a-v>क्षिप्रं द्रक्ष्यसि वैदेहि रामं प्रस्रवणे गिरौ।</a-v><a-v>शतक्रतुमिवासीनं नाकपृष्ठस्य मूर्धनि॥ ३८</a-v></p>
<p id="5.34.39"><a-v>न मांसं राघवो भुङ्क्ते न चापि मधुसेवते।</a-v><a-v>वन्यं सुविहितं नित्यं भक्तमश्नाति पञ्चमम्॥ ३९</a-v></p>
<p id="5.34.40"><a-v>नैव दंशान्न मशकान्न कीटान्न सरीसृपान्।</a-v><a-v>राघवोऽपनयेद्गत्रात्त्वद्गतेनान्तरात्मना॥ ४०</a-v></p>
<p id="5.34.41"><a-v>नित्यं ध्यानपरो रामो नित्यं शोकपरायणः।</a-v><a-v>नान्यच्चिन्तयते किंचित्स तु कामवशं गतः॥ ४१</a-v></p>
<p id="5.34.42"><a-v>अनिद्रः सततं रामः सुप्तोऽपि च नरोत्तमः।</a-v><a-v>सीतेति मधुरां वाणीं व्याहरन्प्रतिबुध्यते॥ ४२</a-v></p>
<p id="5.34.43"><a-v>दृष्ट्वा फलं वा पुष्पं वा यच्चान्यत्स्त्रीमनोहरम्।</a-v><a-v>बहुशो हा प्रियेत्येवं श्वसंस्त्वामभिभाषते॥ ४३</a-v></p>
<p id="5.34.44"><a-v>स देवि नित्यं परितप्यमान स्त्वामेव सीतेत्यभिभाषमाणः।</a-v><a-v>धृतव्रतो राजसुतो महात्मा तवैव लाभाय कृतप्रयत्नः॥ ४४</a-v></p>
<p id="5.34.45"><a-v>सा रामसंकीर्तनवीतशोका रामस्य शोकेन समानशोका।</a-v><a-v>शरन्मुखेनाम्बुदशेषचन्द्रा निशेव वैदेहसुता बभूव॥ ४५</a-v></p>
<p><a-v>इति श्रीरामायणे सुन्दरकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
