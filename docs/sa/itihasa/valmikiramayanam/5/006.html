<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/006.sxml"><a-title>वाल्मीकिरामायणम् सुन्दरकाण्डम् ६ सर्गः</a-title><a-meta>
<p>Unique Words: 181</p>
</a-meta><hr><a-sec><p id="5.6.1"><a-v>स वेश्मजालं बलवान्ददर्श</a-v><a-v>व्यासक्तवैदूर्यसुवर्णजालम्।</a-v><a-v>यथा महत्प्रावृषि मेघजालं</a-v><a-v>विद्युत्पिनद्धं सविहंगजालम्॥ १</a-v></p>
<p id="5.6.2"><a-v>निवेशनानां विविधाश्च शालाः</a-v><a-v>प्रधानशङ्खायुधचापशालाः।</a-v><a-v>मनोहराश्चापि पुनर्विशाला</a-v><a-v>ददर्श वेश्माद्रिषु चन्द्रशालाः॥ २</a-v></p>
<p id="5.6.3"><a-v>गृहाणि नानावसुराजितानि</a-v><a-v>देवासुरैश्चापि सुपूजितानि।</a-v><a-v>सर्वैश्च दोषैः परिवर्जितानि</a-v><a-v>कपिर्ददर्श स्वबलार्जितानि॥ ३</a-v></p>
<p id="5.6.4"><a-v>तानि प्रयत्नाभिसमाहितानि</a-v><a-v>मयेन साक्षादिव निर्मितानि।</a-v><a-v>महीतले सर्वगुणोत्तराणि</a-v><a-v>ददर्श लङ्काधिपतेर्गृहाणि॥ ४</a-v></p>
<p id="5.6.5"><a-v>ततो ददर्शोच्छ्रितमेघरूपं</a-v><a-v>मनोहरं काञ्चनचारुरूपम्।</a-v><a-v>रक्षोऽधिपस्यात्मबलानुरूपं</a-v><a-v>गृहोत्तमं ह्यप्रतिरूपरूपम्॥ ५</a-v></p>
<p id="5.6.6"><a-v>महीतले स्वर्गमिव प्रकीर्णं</a-v><a-v>श्रिया ज्वलन्तं बहुरत्नकीर्णम्।</a-v><a-v>नानातरूणां कुसुमावकीर्णं</a-v><a-v>गिरेरिवाग्रं रजसावकीर्णम्॥ ६</a-v></p>
<p id="5.6.7"><a-v>नारीप्रवेकैरिव दीप्यमानं</a-v><a-v>तडिद्भिरम्भोदवदर्च्यमानम्।</a-v><a-v>हंसप्रवेकैरिव वाह्यमानं</a-v><a-v>श्रिया युतं खे सुकृतां विमानम्॥ ७</a-v></p>
<p id="5.6.8"><a-v>यथा नगाग्रं बहुधातुचित्रं</a-v><a-v>यथा नभश्च ग्रहचन्द्रचित्रम्।</a-v><a-v>ददर्श युक्तीकृतमेघचित्रं</a-v><a-v>विमानरत्नं बहुरत्नचित्रम्॥ ८</a-v></p>
<p id="5.6.9"><a-v>मही कृता पर्वतराजिपूर्णा</a-v><a-v>शैलाः कृता वृक्षवितानपूर्णाः।</a-v><a-v>वृक्षाः कृताः पुष्पवितानपूर्णाः</a-v><a-v>पुष्पं कृतं केसरपत्रपूर्णम्॥ ९</a-v></p>
<p id="5.6.10"><a-v>कृतानि वेश्मानि च पाण्डुराणि</a-v><a-v>तथा सुपुष्पा अपि पुष्करिण्यः।</a-v><a-v>पुनश्च पद्मानि सकेसराणि</a-v><a-v>धन्यानि चित्राणि तथा वनानि॥ १०</a-v></p>
<p id="5.6.11"><a-v>पुष्पाह्वयं नाम विराजमानं</a-v><a-v>रत्नप्रभाभिश्च विवर्धमानम्।</a-v><a-v>वेश्मोत्तमानामपि चोच्चमानं</a-v><a-v>महाकपिस्तत्र महाविमानम्॥ ११</a-v></p>
<p id="5.6.12"><a-v>कृताश्च वैदूर्यमया विहंगा</a-v><a-v>रूप्यप्रवालैश्च तथा विहंगाः।</a-v><a-v>चित्राश्च नानावसुभिर्भुजंगा</a-v><a-v>जात्यानुरूपास्तुरगाः शुभाङ्गाः॥ १२</a-v></p>
<p id="5.6.13"><a-v>प्रवालजाम्बूनदपुष्पपक्षाः</a-v><a-v>सलीलमावर्जितजिह्मपक्षाः।</a-v><a-v>कामस्य साक्षादिव भान्ति पक्षाः</a-v><a-v>कृता विहंगाः सुमुखाः सुपक्षाः॥ १३</a-v></p>
<p id="5.6.14"><a-v>नियुज्यमानाश्च गजाः सुहस्ताः</a-v><a-v>सकेसराश्चोत्पलपत्रहस्ताः।</a-v><a-v>बभूव देवी च कृता सुहस्ता</a-v><a-v>लक्ष्मीस्तथा पद्मिनि पद्महस्ता॥ १४</a-v></p>
<p id="5.6.15"><a-v>इतीव तद्गृहमभिगम्य शोभनं</a-v><a-v>सविस्मयो नगमिव चारुशोभनम्।</a-v><a-v>पुनश्च तत्परमसुगन्धि सुन्दरं</a-v><a-v>हिमात्यये नगमिव चारुकन्दरम्॥ १५</a-v></p>
<p id="5.6.16"><a-v>ततः स तां कपिरभिपत्य पूजितां</a-v><a-v>चरन्पुरीं दशमुखबाहुपालिताम्।</a-v><a-v>अदृश्य तां जनकसुतां सुपूजितां</a-v><a-v>सुदुःखितां पतिगुणवेगनिर्जिताम्॥ १६</a-v></p>
<p id="5.6.17"><a-v>ततस्तदा बहुविधभावितात्मनः</a-v><a-v>कृतात्मनो जनकसुतां सुवर्त्मनः।</a-v><a-v>अपश्यतोऽभवदतिदुःखितं मनः</a-v><a-v>सुचक्षुषः प्रविचरतो महात्मनः॥ १७</a-v></p>
<p><a-v>इति श्रीरामायणे सुन्दरकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
