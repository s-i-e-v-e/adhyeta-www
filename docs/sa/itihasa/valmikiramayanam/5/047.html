<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/047.sxml"><a-title>वाल्मीकिरामायणम् सुन्दरकाण्डम् ४७ सर्गः</a-title><a-meta>
<p>Unique Words: 148</p>
</a-meta><hr><a-sec><p id="5.47.1"><a-v>ततः स कर्मणा तस्य विस्मितो भीमविक्रमः।</a-v><a-v>हनुमान्रोषताम्राक्षो रक्षोऽधिपमवैक्षत॥ १</a-v></p>
<p id="5.47.2"><a-v>भाजमानं महार्हेण काञ्चनेन विराजता।</a-v><a-v>मुक्ताजालावृतेनाथ मुकुटेन महाद्युतिम्॥ २</a-v></p>
<p id="5.47.3"><a-v>वज्रसंयोगसंयुक्तैर्महार्हमणिविग्रहैः।</a-v><a-v>हैमैराभरणैश्चित्रैर्मनसेव प्रकल्पितैः॥ ३</a-v></p>
<p id="5.47.4"><a-v>महार्हक्षौमसंवीतं रक्तचन्दनरूषितम्।</a-v><a-v>स्वनुलिप्तं विचित्राभिर्विविधभिश्च भक्तिभिः॥ ४</a-v></p>
<p id="5.47.5"><a-v>विपुलैर्दर्शनीयैश्च रक्षाक्षैर्भीमदर्शनैः।</a-v><a-v>दीप्ततीक्ष्णमहादंष्ट्रैः प्रलम्बदशनच्छदैः॥ ५</a-v></p>
<p id="5.47.6"><a-v>शिरोभिर्दशभिर्वीरं भ्राजमानं महौजसं।</a-v><a-v>नानाव्यालसमाकीर्णैः शिखरैरिव मन्दरम्॥ ६</a-v></p>
<p id="5.47.7"><a-v>नीलाञ्जनचय प्रख्यं हारेणोरसि राजता।</a-v><a-v>पूर्णचन्द्राभवक्त्रेण सबलाकमिवाम्बुदम्॥ ७</a-v></p>
<p id="5.47.8"><a-v>बाहुभिर्बद्धकेयूरैश्चन्दनोत्तमरूषितैः।</a-v><a-v>भ्राजमानाङ्गदैः पीनैः पञ्चशीर्षैरिवोरगैः॥ ८</a-v></p>
<p id="5.47.9"><a-v>महति स्फाटिके चित्रे रत्नसंयोगसंस्कृते।</a-v><a-v>उत्तमास्तरणास्तीर्णे उपविष्टं वरासने॥ ९</a-v></p>
<p id="5.47.10"><a-v>अलंकृताभिरत्यर्थं प्रमदाभिः समन्ततः।</a-v><a-v>वालव्यजनहस्ताभिरारात्समुपसेवितम्॥ १०</a-v></p>
<p id="5.47.11"><a-v>दुर्धरेण प्रहस्तेन महापार्श्वेन रक्षसा।</a-v><a-v>मन्त्रिभिर्मन्त्रतत्त्वज्ञैर्निकुम्भेन च मन्त्रिणा॥ ११</a-v></p>
<p id="5.47.12"><a-v>उपोपविष्टं रक्षोभिश्चतुर्भिर्बलदर्पितैः।</a-v><a-v>कृत्स्नैः परिवृतं लोकं चतुर्भिरिव सागरैः॥ १२</a-v></p>
<p id="5.47.13"><a-v>मन्त्रिभिर्मन्त्रतत्त्वज्ञैरन्यैश्च शुभबुद्धिभिः।</a-v><a-v>अन्वास्यमानं सचिवैः सुरैरिव सुरेश्वरम्॥ १३</a-v></p>
<p id="5.47.14"><a-v>अपश्यद्राक्षसपतिं हनूमानतितेजसं।</a-v><a-v>विष्ठितं मेरुशिखरे सतोयमिव तोयदम्॥ १४</a-v></p>
<p id="5.47.15"><a-v>स तैः संपीड्यमानोऽपि रक्षोभिर्भीमविक्रमैः।</a-v><a-v>विस्मयं परमं गत्वा रक्षोऽधिपमवैक्षत॥ १५</a-v></p>
<p id="5.47.16"><a-v>भ्राजमानं ततो दृष्ट्वा हनुमान्राक्षसेश्वरम्।</a-v><a-v>मनसा चिन्तयामास तेजसा तस्य मोहितः॥ १६</a-v></p>
<p id="5.47.17"><a-v>अहो रूपमहो धैर्यमहो सत्त्वमहो द्युतिः।</a-v><a-v>अहो राक्षसराजस्य सर्वलक्षणयुक्तता॥ १७</a-v></p>
<p id="5.47.18"><a-v>यद्यधर्मो न बलवान्स्यादयं राक्षसेश्वरः।</a-v><a-v>स्यादयं सुरलोकस्य सशक्रस्यापि रक्षिता॥ १८</a-v></p>
<p id="5.47.19"><a-v>तेन बिभ्यति खल्वस्माल्लोकाः सामरदानवाः।</a-v><a-v>अयं ह्युत्सहते क्रुद्धः कर्तुमेकार्णवं जगत्॥ १९</a-v></p>
<p id="5.47.20"><a-v>इति चिन्तां बहुविधामकरोन्मतिमान्कपिः।</a-v><a-v>दृष्ट्वा राक्षसराजस्य प्रभावममितौजसः॥ २०</a-v></p>
<p><a-v>इति श्रीरामायणे सुन्दरकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
