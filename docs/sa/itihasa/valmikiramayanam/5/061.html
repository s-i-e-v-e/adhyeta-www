<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/061.sxml"><a-title>वाल्मीकिरामायणम् सुन्दरकाण्डम् ६१ सर्गः</a-title><a-meta>
<p>Unique Words: 250</p>
</a-meta><hr><a-sec><p id="5.61.1"><a-v>ततो मूर्ध्ना निपतितं वानरं वानरर्षभः।</a-v><a-v>दृष्ट्वैवोद्विग्नहृदयो वाक्यमेतदुवाच ह॥ १</a-v></p>
<p id="5.61.2"><a-v>उत्तिष्ठोत्तिष्ठ कस्मात्त्वं पादयोः पतितो मम।</a-v><a-v>अभयं ते भवेद्वीर सत्यमेवाभिधीयताम्॥ २</a-v></p>
<p id="5.61.3"><a-v>स तु विश्वासितस्तेन सुग्रीवेण महात्मना।</a-v><a-v>उत्थाय च महाप्राज्ञो वाक्यं दधिमुखोऽब्रवीत्॥ ३</a-v></p>
<p id="5.61.4"><a-v>नैवर्क्षरजसा राजन्न त्वया नापि वालिना।</a-v><a-v>वनं निसृष्टपूर्वं हि भक्षितं तत्तु वानरैः॥ ४</a-v></p>
<p id="5.61.5"><a-v>एभिः प्रधर्षिताश्चैव वारिता वनरक्षिभिः।</a-v><a-v>मधून्यचिन्तयित्वेमान्भक्षयन्ति पिबन्ति च॥ ५</a-v></p>
<p id="5.61.6"><a-v>शिष्टमत्रापविध्यन्ति भक्षयन्ति तथापरे।</a-v><a-v>निवार्यमाणास्ते सर्वे भ्रुवौ वै दर्शयन्ति हि॥ ६</a-v></p>
<p id="5.61.7"><a-v>इमे हि संरब्धतरास्तथा तैः संप्रधर्षिताः।</a-v><a-v>वारयन्तो वनात्तस्मात्क्रुद्धैर्वानरपुंगवैः॥ ७</a-v></p>
<p id="5.61.8"><a-v>ततस्तैर्बहुभिर्वीरैर्वानरैर्वानरर्षभाः।</a-v><a-v>संरक्तनयनैः क्रोधाद्धरयः संप्रचालिताः॥ ८</a-v></p>
<p id="5.61.9"><a-v>पाणिभिर्निहताः केचित्केचिज्जानुभिराहताः।</a-v><a-v>प्रकृष्टाश्च यथाकामं देवमार्गं च दर्शिताः॥ ९</a-v></p>
<p id="5.61.10"><a-v>एवमेते हताः शूरास्त्वयि तिष्ठति भर्तरि।</a-v><a-v>कृत्स्नं मधुवनं चैव प्रकामं तैः प्रभक्ष्यते॥ १०</a-v></p>
<p id="5.61.11"><a-v>एवं विज्ञाप्यमानं तु सुग्रीवं वानरर्षभम्।</a-v><a-v>अपृच्छत्तं महाप्राज्ञो लक्ष्मणः परवीरहा॥ ११</a-v></p>
<p id="5.61.12"><a-v>किमयं वानरो राजन्वनपः प्रत्युपस्थितः।</a-v><a-v>कं चार्थमभिनिर्दिश्य दुःखितो वाक्यमब्रवीत्॥ १२</a-v></p>
<p id="5.61.13"><a-v>एवमुक्तस्तु सुग्रीवो लक्ष्मणेन महात्मना।</a-v><a-v>लक्ष्मणं प्रत्युवाचेदं वाक्यं वाक्यविशारदः॥ १३</a-v></p>
<p id="5.61.14"><a-v>आर्य लक्ष्मण संप्राह वीरो दधिमुखः कपिः।</a-v><a-v>अङ्गदप्रमुखैर्वीरैर्भक्षितं मधुवानरैः॥ १४</a-v></p>
<p id="5.61.15"><a-v>नैषामकृतकृत्यानामीदृशः स्यादुपक्रमः।</a-v><a-v>वनं यथाभिपन्नं तैः साधितं कर्म वानरैः॥ १५</a-v></p>
<p id="5.61.16"><a-v>दृष्टा देवी न संदेहो न चान्येन हनूमता।</a-v><a-v>न ह्यन्यः साधने हेतुः कर्मणोऽस्य हनूमतः॥ १६</a-v></p>
<p id="5.61.17"><a-v>कार्यसिद्धिर्हनुमति मतिश्च हरिपुंगव।</a-v><a-v>व्यवसायश्च वीर्यं च श्रुतं चापि प्रतिष्ठितम्॥ १७</a-v></p>
<p id="5.61.18"><a-v>जाम्बवान्यत्र नेता स्यादङ्गदस्य बलेश्वरः।</a-v><a-v>हनूमांश्चाप्यधिष्ठाता न तस्य गतिरन्यथा॥ १८</a-v></p>
<p id="5.61.19"><a-v>अङ्गदप्रमुखैर्वीरैर्हतं मधुवनं किल।</a-v><a-v>विचिन्त्य दक्षिणामाशामागतैर्हरिपुंगवैः॥ १९</a-v></p>
<p id="5.61.20"><a-v>आगतैश्च प्रविष्टं तद्यथा मधुवनं हि तैः।</a-v><a-v>धर्षितं च वनं कृत्स्नमुपयुक्तं च वानरैः।</a-v><a-v>वारिताः सहिताः पालास्तथा जानुभिराहताः॥ २०</a-v></p>
<p id="5.61.21"><a-v>एतदर्थमयं प्राप्तो वक्तुं मधुरवागिह।</a-v><a-v>नाम्ना दधिमुखो नाम हरिः प्रख्यातविक्रमः॥ २१</a-v></p>
<p id="5.61.22"><a-v>दृष्टा सीता महाबाहो सौमित्रे पश्य तत्त्वतः।</a-v><a-v>अभिगम्य यथा सर्वे पिबन्ति मधु वानराः॥ २२</a-v></p>
<p id="5.61.23"><a-v>न चाप्यदृष्ट्वा वैदेहीं विश्रुताः पुरुषर्षभ।</a-v><a-v>वनं दात्त वरं दिव्यं धर्षयेयुर्वनौकसः॥ २३</a-v></p>
<p id="5.61.24"><a-v>ततः प्रहृष्टो धर्मात्मा लक्ष्मणः सहराघवः।</a-v><a-v>श्रुत्वा कर्णसुखां वाणीं सुग्रीववदनाच्च्युताम्॥ २४</a-v></p>
<p id="5.61.25"><a-v>प्राहृष्यत भृशं रामो लक्ष्मणश्च महायशाः।</a-v><a-v>श्रुत्वा दधिमुखस्येदं सुग्रीवस्तु प्रहृष्य च।</a-v><a-v>वनपालं पुनर्वाक्यं सुग्रीवः प्रत्यभाषत॥ २५</a-v></p>
<p id="5.61.26"><a-v>प्रीतोऽस्मि सौम्य यद्भुक्तं वनं तैः कृतकर्मभिः।</a-v><a-v>मर्षितं मर्षणीयं च चेष्टितं कृतकर्मणाम्॥ २६</a-v></p>
<p id="5.61.27"><a-v>इच्छामि शीघ्रं हनुमत्प्रधाना</a-v><a-v>न्शाखामृगांस्तान्मृगराजदर्पान्।</a-v><a-v>द्रष्टुं कृतार्थान्सह राघवाभ्यां</a-v><a-v>श्रोतुं च सीताधिगमे प्रयत्नम्॥ २७</a-v></p>
<p><a-v>इति श्रीरामायणे सुन्दरकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
