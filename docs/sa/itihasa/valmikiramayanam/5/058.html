<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/058.sxml"><a-title>वाल्मीकिरामायणम् सुन्दरकाण्डम् ५८ सर्गः</a-title><a-meta>
<p>Unique Words: 204</p>
</a-meta><hr><a-sec><p id="5.58.1"><a-v>तस्य तद्वचनं श्रुत्वा वालिसूनुरभाषत।</a-v><a-v>जाम्बवत्प्रमुखान्सर्वाननुज्ञाप्य महाकपीन्॥ १</a-v></p>
<p id="5.58.2"><a-v>अस्मिन्नेवंगते कार्ये भवतां च निवेदिते।</a-v><a-v>न्याय्यं स्म सह वैदेह्या द्रष्टुं तौ पार्थिवात्मजौ॥ २</a-v></p>
<p id="5.58.3"><a-v>अहमेकोऽपि पर्याप्तः सराक्षसगणां पुरीम्।</a-v><a-v>तां लङ्कां तरसा हन्तुं रावणं च महाबलम्॥ ३</a-v></p>
<p id="5.58.4"><a-v>किं पुनः सहितो वीरैर्बलवद्भिः कृतात्मभिः।</a-v><a-v>कृतास्त्रैः प्लवगैः शक्तैर्भवद्भिर्विजयैषिभिः॥ ४</a-v></p>
<p id="5.58.5"><a-v>अहं तु रावणं युद्धे ससैन्यं सपुरःसरम्।</a-v><a-v>सपुत्रं विधमिष्यामि सहोदरयुतं युधि॥ ५</a-v></p>
<p id="5.58.6"><a-v>ब्राह्ममैन्द्रं च रौद्रं च वायव्यं वारुणं तथा।</a-v><a-v>यदि शक्रजितोऽस्त्राणि दुर्निरीक्ष्याणि संयुगे।</a-v><a-v>तान्यहं विधमिष्यामि निहनिष्यामि राक्षसान्॥ ६</a-v></p>
<p id="5.58.7"><a-v>भवतामभ्यनुज्ञातो विक्रमो मे रुणद्धि तम्॥ ७</a-v></p>
<p id="5.58.8"><a-v>मयातुला विसृष्टा हि शैलवृष्टिर्निरन्तरा।</a-v><a-v>देवानपि रणे हन्यात्किं पुनस्तान्निशाचरान्॥ ८</a-v></p>
<p id="5.58.9"><a-v>सागरोऽप्यतियाद्वेलां मन्दरः प्रचलेदपि।</a-v><a-v>न जाम्बवन्तं समरे कम्पयेदरिवाहिनी॥ ९</a-v></p>
<p id="5.58.10"><a-v>सर्वराक्षससंघानां राक्षसा ये च पूर्वकाः।</a-v><a-v>अलमेको विनाशाय वीरो वायुसुतः कपिः॥ १०</a-v></p>
<p id="5.58.11"><a-v>पनसस्योरुवेगेन नीलस्य च महात्मनः।</a-v><a-v>मन्दरोऽप्यवशीर्येत किं पुनर्युधि राक्षसाः॥ ११</a-v></p>
<p id="5.58.12"><a-v>सदेवासुरयुद्धेषु गन्धर्वोरगपक्षिषु।</a-v><a-v>मैन्दस्य प्रतियोद्धारं शंसत द्विविदस्य वा॥ १२</a-v></p>
<p id="5.58.13"><a-v>अश्विपुत्रौ महावेगावेतौ प्लवगसत्तमौ।</a-v><a-v>पितामहवरोत्सेकात्परमं दर्पमास्थितौ॥ १३</a-v></p>
<p id="5.58.14"><a-v>अश्विनोर्माननार्थं हि सर्वलोकपितामहः।</a-v><a-v>सर्वावध्यत्वमतुलमनयोर्दत्तवान्पुरा॥ १४</a-v></p>
<p id="5.58.15"><a-v>वरोत्सेकेन मत्तौ च प्रमथ्य महतीं चमूम्।</a-v><a-v>सुराणाममृतं वीरौ पीतवन्तौ प्लवंगमौ॥ १५</a-v></p>
<p id="5.58.16"><a-v>एतावेव हि संक्रुद्धौ सवाजिरथकुञ्जराम्।</a-v><a-v>लङ्कां नाशयितुं शक्तौ सर्वे तिष्ठन्तु वानराः॥ १६</a-v></p>
<p id="5.58.17"><a-v>अयुक्तं तु विना देवीं दृष्टबद्भिः प्लवंगमाः।</a-v><a-v>समीपं गन्तुमस्माभी राघवस्य महात्मनः॥ १७</a-v></p>
<p id="5.58.18"><a-v>दृष्टा देवी न चानीता इति तत्र निवेदनम्।</a-v><a-v>अयुक्तमिव पश्यामि भवद्भिः ख्यातविक्रमैः॥ १८</a-v></p>
<p id="5.58.19"><a-v>न हि वः प्लवते कश्चिन्नापि कश्चित्पराक्रमे।</a-v><a-v>तुल्यः सामरदैत्येषु लोकेषु हरिसत्तमाः॥ १९</a-v></p>
<p id="5.58.20"><a-v>तेष्वेवं हतवीरेषु राक्षसेषु हनूमता।</a-v><a-v>किमन्यदत्र कर्तव्यं गृहीत्वा याम जानकीम्॥ २०</a-v></p>
<p id="5.58.21"><a-v>तमेवं कृतसंकल्पं जाम्बवान्हरिसत्तमः।</a-v><a-v>उवाच परमप्रीतो वाक्यमर्थवदर्थवित्॥ २१</a-v></p>
<p id="5.58.22"><a-v>न तावदेषा मतिरक्षमा नो यथा भवान्पश्यति राजपुत्र।</a-v><a-v>यथा तु रामस्य मतिर्निविष्टा तथा भवान्पश्यतु कार्यसिद्धिम्॥ २२</a-v></p>
<p><a-v>इति श्रीरामायणे सुन्दरकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
