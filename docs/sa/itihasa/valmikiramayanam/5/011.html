<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ११ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/011.sxml"><a-title>वाल्मीकिरामायणम् सुन्दरकाण्डम् ११ सर्गः</a-title><a-meta>
<p>Unique Words: 574</p>
</a-meta><hr><a-sec><p id="5.11.1"><a-v>विमानात्तु सुसंक्रम्य प्राकारं हरियूथपः।</a-v><a-v>हनूमान्वेगवानासीद्यथा विद्युद्घनान्तरे॥ १</a-v></p>
<p id="5.11.2"><a-v>संपरिक्रम्य हनुमान्रावणस्य निवेशनान्।</a-v><a-v>अदृष्ट्वा जानकीं सीतामब्रवीद्वचनं कपिः॥ २</a-v></p>
<p id="5.11.3"><a-v>भूयिष्ठं लोडिता लङ्का रामस्य चरता प्रियम्।</a-v><a-v>न हि पश्यामि वैदेहीं सीतां सर्वाङ्गशोभनाम्॥ ३</a-v></p>
<p id="5.11.4"><a-v>पल्वलानि तटाकानि सरांसि सरितस्तथा।</a-v><a-v>नद्योऽनूपवनान्ताश्च दुर्गाश्च धरणीधराः।</a-v><a-v>लोडिता वसुधा सर्वा न च पश्यामि जानकीम्॥ ४</a-v></p>
<p id="5.11.5"><a-v>इह संपातिना सीता रावणस्य निवेशने।</a-v><a-v>आख्याता गृध्रराजेन न च पश्यामि तामहम्॥ ५</a-v></p>
<p id="5.11.6"><a-v>किं नु सीताथ वैदेही मैथिली जनकात्मजा।</a-v><a-v>उपतिष्ठेत विवशा रावणं दुष्टचारिणम्॥ ६</a-v></p>
<p id="5.11.7"><a-v>क्षिप्रमुत्पततो मन्ये सीतामादाय रक्षसः।</a-v><a-v>बिभ्यतो रामबाणानामन्तरा पतिता भवेत्॥ ७</a-v></p>
<p id="5.11.8"><a-v>अथ वा ह्रियमाणायाः पथि सिद्धनिषेविते।</a-v><a-v>मन्ये पतितमार्याया हृदयं प्रेक्ष्य सागरम्॥ ८</a-v></p>
<p id="5.11.9"><a-v>रावणस्योरुवेगेन भुजाभ्यां पीडितेन च।</a-v><a-v>तया मन्ये विशालाक्ष्या त्यक्तं जीवितमार्यया॥ ९</a-v></p>
<p id="5.11.10"><a-v>उपर्युपरि वा नूनं सागरं क्रमतस्तदा।</a-v><a-v>विवेष्टमाना पतिता समुद्रे जनकात्मजा॥ १०</a-v></p>
<p id="5.11.11"><a-v>आहो क्षुद्रेण चानेन रक्षन्ती शीलमात्मनः।</a-v><a-v>अबन्धुर्भक्षिता सीता रावणेन तपस्विनी॥ ११</a-v></p>
<p id="5.11.12"><a-v>अथ वा राक्षसेन्द्रस्य पत्नीभिरसितेक्षणा।</a-v><a-v>अदुष्टा दुष्टभावाभिर्भक्षिता सा भविष्यति॥ १२</a-v></p>
<p id="5.11.13"><a-v>संपूर्णचन्द्रप्रतिमं पद्मपत्रनिभेक्षणम्।</a-v><a-v>रामस्य ध्यायती वक्त्रं पञ्चत्वं कृपणा गता॥ १३</a-v></p>
<p id="5.11.14"><a-v>हा राम लक्ष्मणेत्येव हायोध्येति च मैथिली।</a-v><a-v>विलप्य बहु वैदेही न्यस्तदेहा भविष्यति॥ १४</a-v></p>
<p id="5.11.15"><a-v>अथ वा निहिता मन्ये रावणस्य निवेशने।</a-v><a-v>नूनं लालप्यते मन्दं पञ्जरस्थेव शारिका॥ १५</a-v></p>
<p id="5.11.16"><a-v>जनकस्य कुले जाता रामपत्नी सुमध्यमा।</a-v><a-v>कथमुत्पलपत्राक्षी रावणस्य वशं व्रजेत्॥ १६</a-v></p>
<p id="5.11.17"><a-v>विनष्टा वा प्रनष्टा वा मृता वा जनकात्मजा।</a-v><a-v>रामस्य प्रियभार्यस्य न निवेदयितुं क्षमम्॥ १७</a-v></p>
<p id="5.11.18"><a-v>निवेद्यमाने दोषः स्याद्दोषः स्यादनिवेदने।</a-v><a-v>कथं नु खलु कर्तव्यं विषमं प्रतिभाति मे॥ १८</a-v></p>
<p id="5.11.19"><a-v>अस्मिन्नेवंगते कर्ये प्राप्तकालं क्षमं च किम्।</a-v><a-v>भवेदिति मतिं भूयो हनुमान्प्रविचारयन्॥ १९</a-v></p>
<p id="5.11.20"><a-v>यदि सीतामदृष्ट्वाहं वानरेन्द्रपुरीमितः।</a-v><a-v>गमिष्यामि ततः को मे पुरुषार्थो भविष्यति॥ २०</a-v></p>
<p id="5.11.21"><a-v>ममेदं लङ्घनं व्यर्थं सागरस्य भविष्यति।</a-v><a-v>प्रवेशश्चिव लङ्काया राक्षसानां च दर्शनम्॥ २१</a-v></p>
<p id="5.11.22"><a-v>किं वा वक्ष्यति सुग्रीवो हरयो व समागताः।</a-v><a-v>किष्किन्धां समनुप्राप्तौ तौ वा दशरथात्मजौ॥ २२</a-v></p>
<p id="5.11.23"><a-v>गत्वा तु यदि काकुत्स्थं वक्ष्यामि परमप्रियम्।</a-v><a-v>न दृष्टेति मया सीता ततस्त्यक्ष्यन्ति जीवितम्॥ २३</a-v></p>
<p id="5.11.24"><a-v>परुषं दारुणं क्रूरं तीक्ष्णमिन्द्रियतापनम्।</a-v><a-v>सीतानिमित्तं दुर्वाक्यं श्रुत्वा स न भविष्यति॥ २४</a-v></p>
<p id="5.11.25"><a-v>तं तु कृच्छ्रगतं दृष्ट्वा पञ्चत्वगतमानसं।</a-v><a-v>भृशानुरक्तो मेधावी न भविष्यति लक्ष्मणः॥ २५</a-v></p>
<p id="5.11.26"><a-v>विनष्टौ भ्रातरौ श्रुत्वा भरतोऽपि मरिष्यति।</a-v><a-v>भरतं च मृतं दृष्ट्वा शत्रुघ्नो न भविष्यति॥ २६</a-v></p>
<p id="5.11.27"><a-v>पुत्रान्मृतान्समीक्ष्याथ न भविष्यन्ति मातरः।</a-v><a-v>कौसल्या च सुमित्रा च कैकेयी च न संशयः॥ २७</a-v></p>
<p id="5.11.28"><a-v>कृतज्ञः सत्यसंधश्च सुग्रीवः प्लवगाधिपः।</a-v><a-v>रामं तथा गतं दृष्ट्वा ततस्त्यक्ष्यन्ति जीवितम्॥ २८</a-v></p>
<p id="5.11.29"><a-v>दुर्मना व्यथिता दीना निरानन्दा तपस्विनी।</a-v><a-v>पीडिता भर्तृशोकेन रुमा त्यक्ष्यति जीवितम्॥ २९</a-v></p>
<p id="5.11.30"><a-v>वालिजेन तु दुःखेन पीडिता शोककर्शिता।</a-v><a-v>पञ्चत्वगमने राज्ञस्तारापि न भविष्यति॥ ३०</a-v></p>
<p id="5.11.31"><a-v>मातापित्रोर्विनाशेन सुग्रीव व्यसनेन च।</a-v><a-v>कुमारोऽप्यङ्गदः कस्माद्धारयिष्यति जीवितम्॥ ३१</a-v></p>
<p id="5.11.32"><a-v>भर्तृजेन तु शोकेन अभिभूता वनौकसः।</a-v><a-v>शिरांस्यभिहनिष्यन्ति तलैर्मुष्टिभिरेव च॥ ३२</a-v></p>
<p id="5.11.33"><a-v>सान्त्वेनानुप्रदानेन मानेन च यशस्विना।</a-v><a-v>लालिताः कपिराजेन प्राणांस्त्यक्ष्यन्ति वानराः॥ ३३</a-v></p>
<p id="5.11.34"><a-v>न वनेषु न शैलेषु न निरोधेषु वा पुनः।</a-v><a-v>क्रीडामनुभविष्यन्ति समेत्य कपिकुञ्जराः॥ ३४</a-v></p>
<p id="5.11.35"><a-v>सपुत्रदाराः सामात्या भर्तृव्यसनपीडिताः।</a-v><a-v>शैलाग्रेभ्यः पतिष्यन्ति समेत्य विषमेषु च॥ ३५</a-v></p>
<p id="5.11.36"><a-v>विषमुद्बन्धनं वापि प्रवेशं ज्वलनस्य वा।</a-v><a-v>उपवासमथो शस्त्रं प्रचरिष्यन्ति वानराः॥ ३६</a-v></p>
<p id="5.11.37"><a-v>घोरमारोदनं मन्ये गते मयि भविष्यति।</a-v><a-v>इक्ष्वाकुकुलनाशश्च नाशश्चैव वनौकसाम्॥ ३७</a-v></p>
<p id="5.11.38"><a-v>सोऽहं नैव गमिष्यामि किष्किन्धां नगरीमितः।</a-v><a-v>न हि शक्ष्याम्यहं द्रष्टुं सुग्रीवं मैथिलीं विना॥ ३८</a-v></p>
<p id="5.11.39"><a-v>मय्यगच्छति चेहस्थे धर्मात्मानौ महारथौ।</a-v><a-v>आशया तौ धरिष्येते वनराश्च मनस्विनः॥ ३९</a-v></p>
<p id="5.11.40"><a-v>हस्तादानो मुखादानो नियतो वृक्षमूलिकः।</a-v><a-v>वानप्रस्थो भविष्यामि अदृष्ट्वा जनकात्मजाम्॥ ४०</a-v></p>
<p id="5.11.41"><a-v>सागरानूपजे देशे बहुमूलफलोदके।</a-v><a-v>चितां कृत्वा प्रवेक्ष्यामि समिद्धमरणीसुतम्॥ ४१</a-v></p>
<p id="5.11.42"><a-v>उपविष्टस्य वा सम्यग्लिङ्गिनं साधयिष्यतः।</a-v><a-v>शरीरं भक्षयिष्यन्ति वायसाः श्वापदानि च॥ ४२</a-v></p>
<p id="5.11.43"><a-v>इदमप्यृषिभिर्दृष्टं निर्याणमिति मे मतिः।</a-v><a-v>सम्यगापः प्रवेक्ष्यामि न चेत्पश्यामि जानकीम्॥ ४३</a-v></p>
<p id="5.11.44"><a-v>सुजातमूला सुभगा कीर्तिमालायशस्विनी।</a-v><a-v>प्रभग्ना चिररात्रीयं मम सीतामपश्यतः॥ ४४</a-v></p>
<p id="5.11.45"><a-v>तापसो वा भविष्यामि नियतो वृक्षमूलिकः।</a-v><a-v>नेतः प्रतिगमिष्यामि तामदृष्ट्वासितेक्षणाम्॥ ४५</a-v></p>
<p id="5.11.46"><a-v>यदीतः प्रतिगच्छामि सीतामनधिगम्य ताम्।</a-v><a-v>अङ्गदः सहितैः सर्वैर्वानरैर्न भविष्यति॥ ४६</a-v></p>
<p id="5.11.47"><a-v>विनाशे बहवो दोषा जीवन्प्राप्नोति भद्रकम्।</a-v><a-v>तस्मात्प्राणान्धरिष्यामि ध्रुवो जीवति संगमः॥ ४७</a-v></p>
<p id="5.11.48"><a-v>एवं बहुविधं दुःखं मनसा धारयन्मुहुः।</a-v><a-v>नाध्यगच्छत्तदा पारं शोकस्य कपिकुञ्जरः॥ ४८</a-v></p>
<p id="5.11.49"><a-v>रावणं वा वधिष्यामि दशग्रीवं महाबलम्।</a-v><a-v>काममस्तु हृता सीता प्रत्याचीर्णं भविष्यति॥ ४९</a-v></p>
<p id="5.11.50"><a-v>अथ वैनं समुत्क्षिप्य उपर्युपरि सागरम्।</a-v><a-v>रामायोपहरिष्यामि पशुं पशुपतेरिव॥ ५०</a-v></p>
<p id="5.11.51"><a-v>इति चिन्ता समापन्नः सीतामनधिगम्य ताम्।</a-v><a-v>ध्यानशोका परीतात्मा चिन्तयामास वानरः॥ ५१</a-v></p>
<p id="5.11.52"><a-v>यावत्सीतां न पश्यामि रामपत्नीं यशस्विनीम्।</a-v><a-v>तावदेतां पुरीं लङ्कां विचिनोमि पुनः पुनः॥ ५२</a-v></p>
<p id="5.11.53"><a-v>संपाति वचनाच्चापि रामं यद्यानयाम्यहम्।</a-v><a-v>अपश्यन्राघवो भार्यां निर्दहेत्सर्ववानरान्॥ ५३</a-v></p>
<p id="5.11.54"><a-v>इहैव नियताहारो वत्स्यामि नियतेन्द्रियः।</a-v><a-v>न मत्कृते विनश्येयुः सर्वे ते नरवानराः॥ ५४</a-v></p>
<p id="5.11.55"><a-v>अशोकवनिका चापि महतीयं महाद्रुमा।</a-v><a-v>इमामभिगमिष्यामि न हीयं विचिता मया॥ ५५</a-v></p>
<p id="5.11.56"><a-v>वसून्रुद्रांस्तथादित्यानश्विनौ मरुतोऽपि च।</a-v><a-v>नमस्कृत्वा गमिष्यामि रक्षसां शोकवर्धनः॥ ५६</a-v></p>
<p id="5.11.57"><a-v>जित्वा तु राक्षसान्देवीमिक्ष्वाकुकुलनन्दिनीम्।</a-v><a-v>संप्रदास्यामि रामाया यथासिद्धिं तपस्विने॥ ५७</a-v></p>
<p id="5.11.58"><a-v>स मुहूर्तमिव ध्यात्वा चिन्ताविग्रथितेन्द्रियः।</a-v><a-v>उदतिष्ठन्महाबाहुर्हनूमान्मारुतात्मजः॥ ५८</a-v></p>
<p id="5.11.59"><a-v>नमोऽस्तु रामाय सलक्ष्मणाय</a-v><a-v>देव्यै च तस्यै जनकात्मजायै।</a-v><a-v>नमोऽस्तु रुद्रेन्द्रयमानिलेभ्यो</a-v><a-v>नमोऽस्तु चन्द्रार्कमरुद्गणेभ्यः॥ ५९</a-v></p>
<p id="5.11.60"><a-v>स तेभ्यस्तु नमस्कृत्वा सुग्रीवाय च मारुतिः।</a-v><a-v>दिशः सर्वाः समालोक्य अशोकवनिकां प्रति॥ ६०</a-v></p>
<p id="5.11.61"><a-v>स गत्वा मनसा पूर्वमशोकवनिकां शुभाम्।</a-v><a-v>उत्तरं चिन्तयामास वानरो मारुतात्मजः॥ ६१</a-v></p>
<p id="5.11.62"><a-v>ध्रुवं तु रक्षोबहुला भविष्यति वनाकुला।</a-v><a-v>अशोकवनिका चिन्त्या सर्वसंस्कारसंस्कृता॥ ६२</a-v></p>
<p id="5.11.63"><a-v>रक्षिणश्चात्र विहिता नूनं रक्षन्ति पादपान्।</a-v><a-v>भगवानपि सर्वात्मा नातिक्षोभं प्रवायति॥ ६३</a-v></p>
<p id="5.11.64"><a-v>संक्षिप्तोऽयं मयात्मा च रामार्थे रावणस्य च।</a-v><a-v>सिद्धिं मे संविधास्यन्ति देवाः सर्षिगणास्त्विह॥ ६४</a-v></p>
<p id="5.11.65"><a-v>ब्रह्मा स्वयम्भूर्भगवान्देवाश्चैव दिशन्तु मे।</a-v><a-v>सिद्धिमग्निश्च वायुश्च पुरुहूतश्च वज्रधृत्॥ ६५</a-v></p>
<p id="5.11.66"><a-v>वरुणः पाशहस्तश्च सोमादित्यै तथैव च।</a-v><a-v>अश्विनौ च महात्मानौ मरुतः सर्व एव च॥ ६६</a-v></p>
<p id="5.11.67"><a-v>सिद्धिं सर्वाणि भूतानि भूतानां चैव यः प्रभुः।</a-v><a-v>दास्यन्ति मम ये चान्ये अदृष्टाः पथि गोचराः॥ ६७</a-v></p>
<p id="5.11.68"><a-v>तदुन्नसं पाण्डुरदन्तमव्रणं</a-v><a-v>शुचिस्मितं पद्मपलाशलोचनम्।</a-v><a-v>द्रक्ष्ये तदार्यावदनं कदा न्वहं</a-v><a-v>प्रसन्नताराधिपतुल्यदर्शनम्॥ ६८</a-v></p>
<p id="5.11.69"><a-v>क्षुद्रेण पापेन नृशंसकर्मणा</a-v><a-v>सुदारुणालांकृतवेषधारिणा।</a-v><a-v>बलाभिभूता अबला तपस्विनी</a-v><a-v>कथं नु मे दृष्टपथेऽद्य सा भवेत्॥ ६९</a-v></p>
<p><a-v>इति श्रीरामायणे सुन्दरकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
