<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/049.sxml"><a-title>वाल्मीकिरामायणम् सुन्दरकाण्डम् ४९ सर्गः</a-title><a-meta>
<p>Unique Words: 320</p>
</a-meta><hr><a-sec><p id="5.49.1"><a-v>तं समीक्ष्य महासत्त्वं सत्त्ववान्हरिसत्तमः।</a-v><a-v>वाक्यमर्थवदव्यग्रस्तमुवाच दशाननम्॥ १</a-v></p>
<p id="5.49.2"><a-v>अहं सुग्रीवसंदेशादिह प्राप्तस्तवालयम्।</a-v><a-v>राक्षसेन्द्र हरीशस्त्वां भ्राता कुशलमब्रवीत्॥ २</a-v></p>
<p id="5.49.3"><a-v>भ्रातुः शृणु समादेशं सुग्रीवस्य महात्मनः।</a-v><a-v>धर्मार्थोपहितं वाक्यमिह चामुत्र च क्षमम्॥ ३</a-v></p>
<p id="5.49.4"><a-v>राजा दशरथो नाम रथकुञ्जरवाजिमान्।</a-v><a-v>पितेव बन्धुर्लोकस्य सुरेश्वरसमद्युतिः॥ ४</a-v></p>
<p id="5.49.5"><a-v>ज्येष्ठस्तस्य महाबाहुः पुत्रः प्रियकरः प्रभुः।</a-v><a-v>पितुर्निदेशान्निष्क्रान्तः प्रविष्टो दण्डकावनम्॥ ५</a-v></p>
<p id="5.49.6"><a-v>लक्ष्मणेन सह भ्रात्रा सीतया चापि भार्यया।</a-v><a-v>रामो नाम महातेजा धर्म्यं पन्थानमाश्रितः॥ ६</a-v></p>
<p id="5.49.7"><a-v>तस्य भार्या वने नष्टा सीता पतिमनुव्रता।</a-v><a-v>वैदेहस्य सुता राज्ञो जनकस्य महात्मनः॥ ७</a-v></p>
<p id="5.49.8"><a-v>स मार्गमाणस्तां देवीं राजपुत्रः सहानुजः।</a-v><a-v>ऋश्यमूकमनुप्राप्तः सुग्रीवेण च संगतः॥ ८</a-v></p>
<p id="5.49.9"><a-v>तस्य तेन प्रतिज्ञातं सीतायाः परिमार्गणम्।</a-v><a-v>सुग्रीवस्यापि रामेण हरिराज्यं निवेदितम्॥ ९</a-v></p>
<p id="5.49.10"><a-v>ततस्तेन मृधे हत्वा राजपुत्रेण वालिनम्।</a-v><a-v>सुग्रीवः स्थापितो राज्ये हर्यृक्षाणां गणेश्वरः॥ १०</a-v></p>
<p id="5.49.11"><a-v>स सीतामार्गणे व्यग्रः सुग्रीवः सत्यसंगरः।</a-v><a-v>हरीन्संप्रेषयामास दिशः सर्वा हरीश्वरः॥ ११</a-v></p>
<p id="5.49.12"><a-v>तां हरीणां सहस्राणि शतानि नियुतानि च।</a-v><a-v>दिक्षु सर्वासु मार्गन्ते अधश्चोपरि चाम्बरे॥ १२</a-v></p>
<p id="5.49.13"><a-v>वैनतेय समाः केचित्केचित्तत्रानिलोपमाः।</a-v><a-v>असंगगतयः शीघ्रा हरिवीरा महाबलाः॥ १३</a-v></p>
<p id="5.49.14"><a-v>अहं तु हनुमान्नाम मारुतस्यौरसः सुतः।</a-v><a-v>सीतायास्तु कृते तूर्णं शतयोजनमायतम्।</a-v><a-v>समुद्रं लङ्घयित्वैव तां दिदृक्षुरिहागतः॥ १४</a-v></p>
<p id="5.49.15"><a-v>तद्भवान्दृष्टधर्मार्थस्तपः कृतपरिग्रहः।</a-v><a-v>परदारान्महाप्राज्ञ नोपरोद्धुं त्वमर्हसि॥ १५</a-v></p>
<p id="5.49.16"><a-v>न हि धर्मविरुद्धेषु बह्वपायेषु कर्मसु।</a-v><a-v>मूलघातिषु सज्जन्ते बुद्धिमन्तो भवद्विधाः॥ १६</a-v></p>
<p id="5.49.17"><a-v>कश्च लक्ष्मणमुक्तानां रामकोपानुवर्तिनाम्।</a-v><a-v>शराणामग्रतः स्थातुं शक्तो देवासुरेष्वपि॥ १७</a-v></p>
<p id="5.49.18"><a-v>न चापि त्रिषु लोकेषु राजन्विद्येत कश्चन।</a-v><a-v>राघवस्य व्यलीकं यः कृत्वा सुखमवाप्नुयात्॥ १८</a-v></p>
<p id="5.49.19"><a-v>तत्त्रिकालहितं वाक्यं धर्म्यमर्थानुबन्धि च।</a-v><a-v>मन्यस्व नरदेवाय जानकी प्रतिदीयताम्॥ १९</a-v></p>
<p id="5.49.20"><a-v>दृष्टा हीयं मया देवी लब्धं यदिह दुर्लभम्।</a-v><a-v>उत्तरं कर्म यच्छेषं निमित्तं तत्र राघवः॥ २०</a-v></p>
<p id="5.49.21"><a-v>लक्षितेयं मया सीता तथा शोकपरायणा।</a-v><a-v>गृह्य यां नाभिजानासि पञ्चास्यामिव पन्नगीम्॥ २१</a-v></p>
<p id="5.49.22"><a-v>नेयं जरयितुं शक्या सासुरैरमरैरपि।</a-v><a-v>विषसंसृष्टमत्यर्थं भुक्तमन्नमिवौजसा॥ २२</a-v></p>
<p id="5.49.23"><a-v>तपःसंतापलब्धस्ते योऽयं धर्मपरिग्रहः।</a-v><a-v>न स नाशयितुं न्याय्य आत्मप्राणपरिग्रहः॥ २३</a-v></p>
<p id="5.49.24"><a-v>अवध्यतां तपोभिर्यां भवान्समनुपश्यति।</a-v><a-v>आत्मनः सासुरैर्देवैर्हेतुस्तत्राप्ययं महान्॥ २४</a-v></p>
<p id="5.49.25"><a-v>सुग्रीवो न हि देवोऽयं नासुरो न च मानुषः।</a-v><a-v>न राक्षसो न गन्धर्वो न यक्षो न च पन्नगः॥ २५</a-v></p>
<p id="5.49.26"><a-v>मानुषो राघवो राजन्सुग्रीवश्च हरीश्वरः।</a-v><a-v>तस्मात्प्राणपरित्राणं कथं राजन्करिष्यसि॥ २६</a-v></p>
<p id="5.49.27"><a-v>न तु धर्मोपसंहारमधर्मफलसंहितम्।</a-v><a-v>तदेव फलमन्वेति धर्मश्चाधर्मनाशनः॥ २७</a-v></p>
<p id="5.49.28"><a-v>प्राप्तं धर्मफलं तावद्भवता नात्र संशयः।</a-v><a-v>फलमस्याप्यधर्मस्य क्षिप्रमेव प्रपत्स्यसे॥ २८</a-v></p>
<p id="5.49.29"><a-v>जनस्थानवधं बुद्ध्वा बुद्ध्वा वालिवधं तथा।</a-v><a-v>रामसुग्रीवसख्यं च बुध्यस्व हितमात्मनः॥ २९</a-v></p>
<p id="5.49.30"><a-v>कामं खल्वहमप्येकः सवाजिरथकुञ्जराम्।</a-v><a-v>लङ्कां नाशयितुं शक्तस्तस्यैष तु विनिश्चयः॥ ३०</a-v></p>
<p id="5.49.31"><a-v>रामेण हि प्रतिज्ञातं हर्यृक्षगणसंनिधौ।</a-v><a-v>उत्सादनममित्राणां सीता यैस्तु प्रधर्षिता॥ ३१</a-v></p>
<p id="5.49.32"><a-v>अपकुर्वन्हि रामस्य साक्षादपि पुरंदरः।</a-v><a-v>न सुखं प्राप्नुयादन्यः किं पुनस्त्वद्विधो जनः॥ ३२</a-v></p>
<p id="5.49.33"><a-v>यां सीतेत्यभिजानासि येयं तिष्ठति ते वशे।</a-v><a-v>कालरात्रीति तां विद्धि सर्वलङ्काविनाशिनीम्॥ ३३</a-v></p>
<p id="5.49.34"><a-v>तदलं कालपाशेन सीता विग्रहरूपिणा।</a-v><a-v>स्वयं स्कन्धावसक्तेन क्षममात्मनि चिन्त्यताम्॥ ३४</a-v></p>
<p id="5.49.35"><a-v>सीतायास्तेजसा दग्धां रामकोपप्रपीडिताम्।</a-v><a-v>दह्यमनामिमां पश्य पुरीं साट्टप्रतोलिकाम्॥ ३५</a-v></p>
<p id="5.49.36"><a-v>स सौष्ठवोपेतमदीनवादिनः</a-v><a-v>कपेर्निशम्याप्रतिमोऽप्रियं वचः।</a-v><a-v>दशाननः कोपविवृत्तलोचनः</a-v><a-v>समादिशत्तस्य वधं महाकपेः॥ ३६</a-v></p>
<p><a-v>इति श्रीरामायणे सुन्दरकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
