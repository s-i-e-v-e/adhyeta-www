<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/036.sxml"><a-title>वाल्मीकिरामायणम् सुन्दरकाण्डम् ३६ सर्गः</a-title><a-meta>
<p>Unique Words: 531</p>
</a-meta><hr><a-sec><p id="5.36.1"><a-v>ततः स कपिशार्दूलस्तेन वाक्येन हर्षितः।</a-v><a-v>सीतामुवाच तच्छ्रुत्वा वाक्यं वाक्यविशारदः॥ १</a-v></p>
<p id="5.36.2"><a-v>युक्तरूपं त्वया देवि भाषितं शुभदर्शने।</a-v><a-v>सदृशं स्त्रीस्वभावस्य साध्वीनां विनयस्य च॥ २</a-v></p>
<p id="5.36.3"><a-v>स्त्रीत्वं न तु समर्थं हि सागरं व्यतिवर्तितुम्।</a-v><a-v>मामधिष्ठाय विस्तीर्णं शतयोजनमायतम्॥ ३</a-v></p>
<p id="5.36.4"><a-v>द्वितीयं कारणं यच्च ब्रवीषि विनयान्विते।</a-v><a-v>रामादन्यस्य नार्हामि संस्पर्शमिति जानकि॥ ४</a-v></p>
<p id="5.36.5"><a-v>एतत्ते देवि सदृशं पत्न्यास्तस्य महात्मनः।</a-v><a-v>का ह्यन्या त्वामृते देवि ब्रूयाद्वचनमीदृशम्॥ ५</a-v></p>
<p id="5.36.6"><a-v>श्रोष्यते चैव काकुत्स्थः सर्वं निरवशेषतः।</a-v><a-v>चेष्टितं यत्त्वया देवि भाषितं मम चाग्रतः॥ ६</a-v></p>
<p id="5.36.7"><a-v>कारणैर्बहुभिर्देवि राम प्रियचिकीर्षया।</a-v><a-v>स्नेहप्रस्कन्नमनसा मयैतत्समुदीरितम्॥ ७</a-v></p>
<p id="5.36.8"><a-v>लङ्काया दुष्प्रवेशत्वाद्दुस्तरत्वान्महोदधेः।</a-v><a-v>सामर्थ्यादात्मनश्चैव मयैतत्समुदाहृतम्॥ ८</a-v></p>
<p id="5.36.9"><a-v>इच्छामि त्वां समानेतुमद्यैव रघुबन्धुना।</a-v><a-v>गुरुस्नेहेन भक्त्या च नान्यथा तदुदाहृतम्॥ ९</a-v></p>
<p id="5.36.10"><a-v>यदि नोत्सहसे यातुं मया सार्धमनिन्दिते।</a-v><a-v>अभिज्ञानं प्रयच्छ त्वं जानीयाद्राघवो हि यत्॥ १०</a-v></p>
<p id="5.36.11"><a-v>एवमुक्ता हनुमता सीता सुरसुतोपमा।</a-v><a-v>उवाच वचनं मन्दं बाष्पप्रग्रथिताक्षरम्॥ ११</a-v></p>
<p id="5.36.12"><a-v>इदं श्रेष्ठमभिज्ञानं ब्रूयास्त्वं तु मम प्रियम्।</a-v><a-v>शैलस्य चित्रकूटस्य पादे पूर्वोत्तरे तदा॥ १२</a-v></p>
<p id="5.36.13"><a-v>तापसाश्रमवासिन्याः प्राज्यमूलफलोदके।</a-v><a-v>तस्मिन्सिद्धाश्रमे देशे मन्दाकिन्या अदूरतः॥ १३</a-v></p>
<p id="5.36.14"><a-v>तस्योपवनषण्डेषु नानापुष्पसुगन्धिषु।</a-v><a-v>विहृत्य सलिलक्लिन्ना तवाङ्के समुपाविशम्॥ १४</a-v></p>
<p id="5.36.15"><a-v>पर्यायेण प्रसुप्तश्च ममाङ्के भरताग्रजः॥ १५</a-v></p>
<p id="5.36.16"><a-v>ततो मांससमायुक्तो वायसः पर्यतुण्डयत्।</a-v><a-v>तमहं लोष्टमुद्यम्य वारयामि स्म वायसं॥ १६</a-v></p>
<p id="5.36.17"><a-v>दारयन्स च मां काकस्तत्रैव परिलीयते।</a-v><a-v>न चाप्युपरमन्मांसाद्भक्षार्थी बलिभोजनः॥ १७</a-v></p>
<p id="5.36.18"><a-v>उत्कर्षन्त्यां च रशनां क्रुद्धायां मयि पक्षिणे।</a-v><a-v>स्रंसमाने च वसने ततो दृष्टा त्वया ह्यहम्॥ १८</a-v></p>
<p id="5.36.19"><a-v>त्वया विहसिता चाहं क्रुद्धा संलज्जिता तदा।</a-v><a-v>भक्ष्य गृद्धेन कालेन दारिता त्वामुपागता॥ १९</a-v></p>
<p id="5.36.20"><a-v>आसीनस्य च ते श्रान्ता पुनरुत्सङ्गमाविशम्।</a-v><a-v>क्रुध्यन्ती च प्रहृष्टेन त्वयाहं परिसान्त्विता॥ २०</a-v></p>
<p id="5.36.21"><a-v>बाष्पपूर्णमुखी मन्दं चक्षुषी परिमार्जती।</a-v><a-v>लक्षिताहं त्वया नाथ वायसेन प्रकोपिता॥ २१</a-v></p>
<p id="5.36.22"><a-v>आशीविष इव क्रुद्धः श्वसान्वाक्यमभाषथाः।</a-v><a-v>केन ते नागनासोरु विक्षतं वै स्तनान्तरम्।</a-v><a-v>कः क्रीडति सरोषेण पञ्चवक्त्रेण भोगिना॥ २२</a-v></p>
<p id="5.36.23"><a-v>वीक्षमाणस्ततस्तं वै वायसं समवैक्षथाः।</a-v><a-v>नखैः सरुधिरैस्तीक्ष्णैर्मामेवाभिमुखं स्थितम्॥ २३</a-v></p>
<p id="5.36.24"><a-v>पुत्रः किल स शक्रस्य वायसः पततां वरः।</a-v><a-v>धरान्तरचरः शीघ्रं पवनस्य गतौ समः॥ २४</a-v></p>
<p id="5.36.25"><a-v>ततस्तस्मिन्महाबाहुः कोपसंवर्तितेक्षणः।</a-v><a-v>वायसे कृतवान्क्रूरां मतिं मतिमतां वर॥ २५</a-v></p>
<p id="5.36.26"><a-v>स दर्भसंस्तराद्गृह्य ब्रह्मणोऽस्त्रेण योजयः।</a-v><a-v>स दीप्त इव कालाग्निर्जज्वालाभिमुखो द्विजम्॥ २६</a-v></p>
<p id="5.36.27"><a-v>चिक्षेपिथ प्रदीप्तां तामिषीकां वायसं प्रति।</a-v><a-v>अनुसृष्टस्तदा कालो जगाम विविधां गतिम्।</a-v><a-v>त्राणकाम इमं लोकं सर्वं वै विचचार ह॥ २७</a-v></p>
<p id="5.36.28"><a-v>स पित्रा च परित्यक्तः सुरैः सर्वैर्महर्षिभिः।</a-v><a-v>त्रीँल्लोकान्संपरिक्रम्य त्वामेव शरणं गतः॥ २८</a-v></p>
<p id="5.36.29"><a-v>तं त्वं निपतितं भूमौ शरण्यः शरणागतम्।</a-v><a-v>वधार्हमपि काकुत्स्थ कृपया पर्यपालयः।</a-v><a-v>न शर्म लब्ध्वा लोकेषु त्वामेव शरणं गतः॥ २९</a-v></p>
<p id="5.36.30"><a-v>परिद्यूनं विषण्णं च स त्वमायान्तमुक्तवान्।</a-v><a-v>मोघं कर्तुं न शक्यं तु ब्राह्ममस्त्रं तदुच्यताम्॥ ३०</a-v></p>
<p id="5.36.31"><a-v>ततस्तस्याक्षि काकस्य हिनस्ति स्म स दक्षिणम्॥ ३१</a-v></p>
<p id="5.36.32"><a-v>स ते तदा नमस्कृत्वा राज्ञे दशरथाय च।</a-v><a-v>त्वया वीर विसृष्टस्तु प्रतिपेदे स्वमालयम्॥ ३२</a-v></p>
<p id="5.36.33"><a-v>मत्कृते काकमात्रेऽपि ब्रह्मास्त्रं समुदीरितम्।</a-v><a-v>कस्माद्यो मां हरत्त्वत्तः क्षमसे तं महीपते॥ ३३</a-v></p>
<p id="5.36.34"><a-v>स कुरुष्व महोत्साहं कृपां मयि नरर्षभ।</a-v><a-v>आनृशंस्यं परो धर्मस्त्वत्त एव मया श्रुतः॥ ३४</a-v></p>
<p id="5.36.35"><a-v>जानामि त्वां महावीर्यं महोत्साहं महाबलम्।</a-v><a-v>अपारपारमक्षोभ्यं गाम्भीर्यात्सागरोपमम्।</a-v><a-v>भर्तारं ससमुद्राया धरण्या वासवोपमम्॥ ३५</a-v></p>
<p id="5.36.36"><a-v>एवमस्त्रविदां श्रेष्ठः सत्त्ववान्बलवानपि।</a-v><a-v>किमर्थमस्त्रं रक्षःसु न योजयसि राघव॥ ३६</a-v></p>
<p id="5.36.37"><a-v>न नागा नापि गन्धर्वा नासुरा न मरुद्गणाः।</a-v><a-v>रामस्य समरे वेगं शक्ताः प्रति समाधितुम्॥ ३७</a-v></p>
<p id="5.36.38"><a-v>तस्या वीर्यवतः कश्चिद्यद्यस्ति मयि संभ्रमः।</a-v><a-v>किमर्थं न शरैस्तीक्ष्णैः क्षयं नयति राक्षसान्॥ ३८</a-v></p>
<p id="5.36.39"><a-v>भ्रातुरादेशमादाय लक्ष्मणो वा परंतपः।</a-v><a-v>कस्य हेतोर्न मां वीरः परित्राति महाबलः॥ ३९</a-v></p>
<p id="5.36.40"><a-v>यदि तौ पुरुषव्याघ्रौ वाय्विन्द्रसमतेजसौ।</a-v><a-v>सुराणामपि दुर्धर्षो किमर्थं मामुपेक्षतः॥ ४०</a-v></p>
<p id="5.36.41"><a-v>ममैव दुष्कृतं किंचिन्महदस्ति न संशयः।</a-v><a-v>समर्थावपि तौ यन्मां नावेक्षेते परंतपौ॥ ४१</a-v></p>
<p id="5.36.42"><a-v>कौसल्या लोकभर्तारं सुषुवे यं मनस्विनी।</a-v><a-v>तं ममार्थे सुखं पृच्छ शिरसा चाभिवादय॥ ४२</a-v></p>
<p id="5.36.43"><a-v>स्रजश्च सर्वरत्नानि प्रिया याश्च वराङ्गनाः।</a-v><a-v>ऐश्वर्यं च विशालायां पृथिव्यामपि दुर्लभम्॥ ४३</a-v></p>
<p id="5.36.44"><a-v>पितरं मातरं चैव संमान्याभिप्रसाद्य च।</a-v><a-v>अनुप्रव्रजितो रामं सुमित्रा येन सुप्रजाः।</a-v><a-v>आनुकूल्येन धर्मात्मा त्यक्त्वा सुखमनुत्तमम्॥ ४४</a-v></p>
<p id="5.36.45"><a-v>अनुगच्छति काकुत्स्थं भ्रातरं पालयन्वने।</a-v><a-v>सिंहस्कन्धो महाबाहुर्मनस्वी प्रियदर्शनः॥ ४५</a-v></p>
<p id="5.36.46"><a-v>पितृवद्वर्तते रामे मातृवन्मां समाचरन्।</a-v><a-v>ह्रियमाणां तदा वीरो न तु मां वेद लक्ष्मणः॥ ४६</a-v></p>
<p id="5.36.47"><a-v>वृद्धोपसेवी लक्ष्मीवाञ्शक्तो न बहुभाषिता।</a-v><a-v>राजपुत्रः प्रियश्रेष्ठः सदृशः श्वशुरस्य मे॥ ४७</a-v></p>
<p id="5.36.48"><a-v>मत्तः प्रियतरो नित्यं भ्राता रामस्य लक्ष्मणः।</a-v><a-v>नियुक्तो धुरि यस्यां तु तामुद्वहति वीर्यवान्॥ ४८</a-v></p>
<p id="5.36.49"><a-v>यं दृष्ट्वा राघवो नैव वृद्धमार्यमनुस्मरत्।</a-v><a-v>स ममार्थाय कुशलं वक्तव्यो वचनान्मम।</a-v><a-v>मृदुर्नित्यं शुचिर्दक्षः प्रियो रामस्य लक्ष्मणः॥ ४९</a-v></p>
<p id="5.36.50"><a-v>इदं ब्रूयाश्च मे नाथं शूरं रामं पुनः पुनः।</a-v><a-v>जीवितं धारयिष्यामि मासं दशरथात्मज।</a-v><a-v>ऊर्ध्वं मासान्न जीवेयं सत्येनाहं ब्रवीमि ते॥ ५०</a-v></p>
<p id="5.36.51"><a-v>रावणेनोपरुद्धां मां निकृत्या पापकर्मणा।</a-v><a-v>त्रातुमर्हसि वीर त्वं पातालादिव कौशिकीम्॥ ५१</a-v></p>
<p id="5.36.52"><a-v>ततो वस्त्रगतं मुक्त्वा दिव्यं चूडामणिं शुभम्।</a-v><a-v>प्रदेयो राघवायेति सीता हनुमते ददौ॥ ५२</a-v></p>
<p id="5.36.53"><a-v>प्रतिगृह्य ततो वीरो मणिरत्नमनुत्तमम्।</a-v><a-v>अङ्गुल्या योजयामास न ह्यस्या प्राभवद्भुजः॥ ५३</a-v></p>
<p id="5.36.54"><a-v>मणिरत्नं कपिवरः प्रतिगृह्याभिवाद्य च।</a-v><a-v>सीतां प्रदक्षिणं कृत्वा प्रणतः पार्श्वतः स्थितः॥ ५४</a-v></p>
<p id="5.36.55"><a-v>हर्षेण महता युक्तः सीतादर्शनजेन सः।</a-v><a-v>हृदयेन गतो रामं शरीरेण तु विष्ठितः॥ ५५</a-v></p>
<p id="5.36.56"><a-v>मणिवरमुपगृह्य तं महार्हं जनकनृपात्मजया धृतं प्रभावात्।</a-v><a-v>गिरिवरपवनावधूतमुक्तः सुखितमनाः प्रतिसंक्रमं प्रपेदे॥ ५६</a-v></p>
<p><a-v>इति श्रीरामायणे सुन्दरकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
