<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/037.sxml"><a-title>वाल्मीकिरामायणम् सुन्दरकाण्डम् ३७ सर्गः</a-title><a-meta>
<p>Unique Words: 443</p>
</a-meta><hr><a-sec><p id="5.37.1"><a-v>मणिं दत्त्वा ततः सीता हनूमन्तमथाब्रवीत्।</a-v><a-v>अभिज्ञानमभिज्ञातमेतद्रामस्य तत्त्वतः॥ १</a-v></p>
<p id="5.37.2"><a-v>मणिं तु दृष्ट्वा रामो वै त्रयाणां संस्मरिष्यति।</a-v><a-v>वीरो जनन्या मम च राज्ञो दशरथस्य च॥ २</a-v></p>
<p id="5.37.3"><a-v>स भूयस्त्वं समुत्साहे चोदितो हरिसत्तम।</a-v><a-v>अस्मिन्कार्यसमारम्भे प्रचिन्तय यदुत्तरम्॥ ३</a-v></p>
<p id="5.37.4"><a-v>त्वमस्मिन्कार्यनिर्योगे प्रमाणं हरिसत्तम।</a-v><a-v>तस्य चिन्तय यो यत्नो दुःखक्षयकरो भवेत्॥ ४</a-v></p>
<p id="5.37.5"><a-v>स तथेति प्रतिज्ञाय मारुतिर्भीमविक्रमः।</a-v><a-v>शिरसावन्द्य वैदेहीं गमनायोपचक्रमे॥ ५</a-v></p>
<p id="5.37.6"><a-v>ज्ञात्वा संप्रस्थितं देवी वानरं मारुतात्मजम्।</a-v><a-v>बाष्पगद्गदया वाचा मैथिली वाक्यमब्रवीत्॥ ६</a-v></p>
<p id="5.37.7"><a-v>कुशलं हनुमन्ब्रूयाः सहितौ रामलक्ष्मणौ।</a-v><a-v>सुग्रीवं च सहामात्यं वृद्धान्सर्वांश्च वानरान्॥ ७</a-v></p>
<p id="5.37.8"><a-v>यथा च स महाबाहुर्मां तारयति राघवः।</a-v><a-v>अस्माद्दुःखाम्बुसंरोधात्त्वं समाधातुमर्हसि॥ ८</a-v></p>
<p id="5.37.9"><a-v>जीवन्तीं मां यथा रामः संभावयति कीर्तिमान्।</a-v><a-v>तत्त्वया हनुमन्वाच्यं वाचा धर्ममवाप्नुहि॥ ९</a-v></p>
<p id="5.37.10"><a-v>नित्यमुत्साहयुक्ताश्च वाचः श्रुत्वा मयेरिताः।</a-v><a-v>वर्धिष्यते दाशरथेः पौरुषं मदवाप्तये॥ १०</a-v></p>
<p id="5.37.11"><a-v>मत्संदेशयुता वाचस्त्वत्तः श्रुत्वैव राघवः।</a-v><a-v>पराक्रमविधिं वीरो विधिवत्संविधास्यति॥ ११</a-v></p>
<p id="5.37.12"><a-v>सीतायास्तद्वचः श्रुत्वा हनुमान्मारुतात्मजः।</a-v><a-v>शिरस्यञ्जलिमाधाय वाक्यमुत्तरमब्रवीत्॥ १२</a-v></p>
<p id="5.37.13"><a-v>क्षिप्रमेष्यति काकुत्स्थो हर्यृक्षप्रवरैर्वृतः।</a-v><a-v>यस्ते युधि विजित्यारीञ्शोकं व्यपनयिष्यति॥ १३</a-v></p>
<p id="5.37.14"><a-v>न हि पश्यामि मर्त्येषु नामरेष्वसुरेषु वा।</a-v><a-v>यस्तस्य वमतो बाणान्स्थातुमुत्सहतेऽग्रतः॥ १४</a-v></p>
<p id="5.37.15"><a-v>अप्यर्कमपि पर्जन्यमपि वैवस्वतं यमम्।</a-v><a-v>स हि सोढुं रणे शक्तस्तवहेतोर्विशेषतः॥ १५</a-v></p>
<p id="5.37.16"><a-v>स हि सागरपर्यन्तां महीं शासितुमीहते।</a-v><a-v>त्वन्निमित्तो हि रामस्य जयो जनकनन्दिनि॥ १६</a-v></p>
<p id="5.37.17"><a-v>तस्य तद्वचनं श्रुत्वा सम्यक्सत्यं सुभाषितम्।</a-v><a-v>जानकी बहु मेनेऽथ वचनं चेदमब्रवीत्॥ १७</a-v></p>
<p id="5.37.18"><a-v>ततस्तं प्रस्थितं सीता वीक्षमाणा पुनः पुनः।</a-v><a-v>भर्तुः स्नेहान्वितं वाक्यं सौहार्दादनुमानयत्॥ १८</a-v></p>
<p id="5.37.19"><a-v>यदि वा मन्यसे वीर वसैकाहमरिंदम।</a-v><a-v>कस्मिंश्चित्संवृते देशे विश्रान्तः श्वो गमिष्यसि॥ १९</a-v></p>
<p id="5.37.20"><a-v>मम चेदल्पभाग्यायाः साम्निध्यात्तव वीर्यवान्।</a-v><a-v>अस्य शोकस्य महतो मुहूर्तं मोक्षणं भवेत्॥ २०</a-v></p>
<p id="5.37.21"><a-v>गते हि हरिशार्दूल पुनरागमनाय तु।</a-v><a-v>प्राणानामपि संदेहो मम स्यान्नात्र संशयः॥ २१</a-v></p>
<p id="5.37.22"><a-v>तवादर्शनजः शोको भूयो मां परितापयेत्।</a-v><a-v>दुःखाद्दुःखपरामृष्टां दीपयन्निव वानर॥ २२</a-v></p>
<p id="5.37.23"><a-v>अयं च वीर संदेहस्तिष्ठतीव ममाग्रतः।</a-v><a-v>सुमहांस्त्वत्सहायेषु हर्यृक्षेषु हरीश्वर॥ २३</a-v></p>
<p id="5.37.24"><a-v>कथं नु खलु दुष्पारं तरिष्यन्ति महोदधिम्।</a-v><a-v>तानि हर्यृक्षसैन्यानि तौ वा नरवरात्मजौ॥ २४</a-v></p>
<p id="5.37.25"><a-v>त्रयाणामेव भूतानां सागरस्येह लङ्घने।</a-v><a-v>शक्तिः स्याद्वैनतेयस्य तव वा मारुतस्य वा॥ २५</a-v></p>
<p id="5.37.26"><a-v>तदस्मिन्कार्यनिर्योगे वीरैवं दुरतिक्रमे।</a-v><a-v>किं पश्यसि समाधानं त्वं हि कार्यविदां वरः॥ २६</a-v></p>
<p id="5.37.27"><a-v>काममस्य त्वमेवैकः कार्यस्य परिसाधने।</a-v><a-v>पर्याप्तः परवीरघ्न यशस्यस्ते बलोदयः॥ २७</a-v></p>
<p id="5.37.28"><a-v>बलैः समग्रैर्यदि मां रावणं जित्य संयुगे।</a-v><a-v>विजयी स्वपुरं यायात्तत्तु मे स्याद्यशस्करम्॥ २८</a-v></p>
<p id="5.37.29"><a-v>बलैस्तु संकुलां कृत्वा लङ्कां परबलार्दनः।</a-v><a-v>मां नयेद्यदि काकुत्स्थस्तत्तस्य सदृशं भवेत्॥ २९</a-v></p>
<p id="5.37.30"><a-v>तद्यथा तस्य विक्रान्तमनुरूपं महात्मनः।</a-v><a-v>भवेदाहव शूरस्य तथा त्वमुपपादय॥ ३०</a-v></p>
<p id="5.37.31"><a-v>तदर्थोपहितं वाक्यं सहितं हेतुसंहितम्।</a-v><a-v>निशम्य हनुमाञ्शेषं वाक्यमुत्तरमब्रवीत्॥ ३१</a-v></p>
<p id="5.37.32"><a-v>देवि हर्यृक्षसैन्यानामीश्वरः प्लवतां वरः।</a-v><a-v>सुग्रीवः सत्त्वसंपन्नस्तवार्थे कृतनिश्चयः॥ ३२</a-v></p>
<p id="5.37.33"><a-v>स वानरसहस्राणां कोटीभिरभिसंवृतः।</a-v><a-v>क्षिप्रमेष्यति वैदेहि राक्षसानां निबर्हणः॥ ३३</a-v></p>
<p id="5.37.34"><a-v>तस्य विक्रमसंपन्नाः सत्त्ववन्तो महाबलाः।</a-v><a-v>मनःसंकल्पसंपाता निदेशे हरयः स्थिताः॥ ३४</a-v></p>
<p id="5.37.35"><a-v>येषां नोपरि नाधस्तान्न तिर्यक्सज्जते गतिः।</a-v><a-v>न च कर्मसु सीदन्ति महत्स्वमिततेजसः॥ ३५</a-v></p>
<p id="5.37.36"><a-v>असकृत्तैर्महोत्सहैः ससागरधराधरा।</a-v><a-v>प्रदक्षिणीकृता भूमिर्वायुमार्गानुसारिभिः॥ ३६</a-v></p>
<p id="5.37.37"><a-v>मद्विशिष्टाश्च तुल्याश्च सन्ति तत्र वनौकसः।</a-v><a-v>मत्तः प्रत्यवरः कश्चिन्नास्ति सुग्रीवसंनिधौ॥ ३७</a-v></p>
<p id="5.37.38"><a-v>अहं तावदिह प्राप्तः किं पुनस्ते महाबलाः।</a-v><a-v>न हि प्रकृष्टाः प्रेष्यन्ते प्रेष्यन्ते हीतरे जनाः॥ ३८</a-v></p>
<p id="5.37.39"><a-v>तदलं परितापेन देवि शोको व्यपैतु ते।</a-v><a-v>एकोत्पातेन ते लङ्कामेष्यन्ति हरियूथपाः॥ ३९</a-v></p>
<p id="5.37.40"><a-v>मम पृष्ठगतौ तौ च चन्द्रसूर्याविवोदितौ।</a-v><a-v>त्वत्सकाशं महासत्त्वौ नृसिंहावागमिष्यतः॥ ४०</a-v></p>
<p id="5.37.41"><a-v>तौ हि वीरौ नरवरौ सहितौ रामलक्ष्मणौ।</a-v><a-v>आगम्य नगरीं लङ्कां सायकैर्विधमिष्यतः॥ ४१</a-v></p>
<p id="5.37.42"><a-v>सगणं रावणं हत्वा राघवो रघुनन्दनः।</a-v><a-v>त्वामादाय वरारोहे स्वपुरं प्रतियास्यति॥ ४२</a-v></p>
<p id="5.37.43"><a-v>तदाश्वसिहि भद्रं ते भव त्वं कालकाङ्क्षिणी।</a-v><a-v>नचिराद्द्रक्ष्यसे रामं प्रज्वजन्तमिवानिलम्॥ ४३</a-v></p>
<p id="5.37.44"><a-v>निहते राक्षसेन्द्रे च सपुत्रामात्यबान्धवे।</a-v><a-v>त्वं समेष्यसि रामेण शशाङ्केनेव रोहिणी॥ ४४</a-v></p>
<p id="5.37.45"><a-v>क्षिप्रं त्वं देवि शोकस्य पारं यास्यसि मैथिलि।</a-v><a-v>रावणं चैव रामेण निहतं द्रक्ष्यसेऽचिरात्॥ ४५</a-v></p>
<p id="5.37.46"><a-v>एवमाश्वस्य वैदेहीं हनूमान्मारुतात्मजः।</a-v><a-v>गमनाय मतिं कृत्वा वैदेहीं पुनरब्रवीत्॥ ४६</a-v></p>
<p id="5.37.47"><a-v>तमरिघ्नं कृतात्मानं क्षिप्रं द्रक्ष्यसि राघवम्।</a-v><a-v>लक्ष्मणं च धनुष्पाणिं लङ्काद्वारमुपस्थितम्॥ ४७</a-v></p>
<p id="5.37.48"><a-v>नखदंष्ट्रायुधान्वीरान्सिंहशार्दूलविक्रमान्।</a-v><a-v>वानरान्वारणेन्द्राभान्क्षिप्रं द्रक्ष्यसि संगतान्॥ ४८</a-v></p>
<p id="5.37.49"><a-v>शैलाम्बुदनिकाशानां लङ्कामलयसानुषु।</a-v><a-v>नर्दतां कपिमुख्यानामार्ये यूथान्यनेकशः॥ ४९</a-v></p>
<p id="5.37.50"><a-v>स तु मर्मणि घोरेण ताडितो मन्मथेषुणा।</a-v><a-v>न शर्म लभते रामः सिंहार्दित इव द्विपः॥ ५०</a-v></p>
<p id="5.37.51"><a-v>मा रुदो देवि शोकेन मा भूत्ते मनसोऽप्रियम्।</a-v><a-v>शचीव पथ्या शक्रेण भर्त्रा नाथवती ह्यसि॥ ५१</a-v></p>
<p id="5.37.52"><a-v>रामाद्विशिष्टः कोऽन्योऽस्ति कश्चित्सौमित्रिणा समः।</a-v><a-v>अग्निमारुतकल्पौ तौ भ्रातरौ तव संश्रयौ॥ ५२</a-v></p>
<p id="5.37.53"><a-v>नास्मिंश्चिरं वत्स्यसि देवि देशे रक्षोगणैरध्युषितोऽतिरौद्रे।</a-v><a-v>न ते चिरादागमनं प्रियस्य क्षमस्व मत्संगमकालमात्रम्॥ ५३</a-v></p>
<p><a-v>इति श्रीरामायणे सुन्दरकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
