<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/014.sxml"><a-title>वाल्मीकिरामायणम् सुन्दरकाण्डम् १४ सर्गः</a-title><a-meta>
<p>Unique Words: 301</p>
</a-meta><hr><a-sec><p id="5.14.1"><a-v>प्रशस्य तु प्रशस्तव्यां सीतां तां हरिपुंगवः।</a-v><a-v>गुणाभिरामं रामं च पुनश्चिन्तापरोऽभवत्॥ १</a-v></p>
<p id="5.14.2"><a-v>स मुहूर्तमिव ध्यात्वा बाष्पपर्याकुलेक्षणः।</a-v><a-v>सीतामाश्रित्य तेजस्वी हनुमान्विललाप ह॥ २</a-v></p>
<p id="5.14.3"><a-v>मान्या गुरुविनीतस्य लक्ष्मणस्य गुरुप्रिया।</a-v><a-v>यदि सीतापि दुःखार्ता कालो हि दुरतिक्रमः॥ ३</a-v></p>
<p id="5.14.4"><a-v>रामस्य व्यवसायज्ञा लक्ष्मणस्य च धीमतः।</a-v><a-v>नात्यर्थं क्षुभ्यते देवी गङ्गेव जलदागमे॥ ४</a-v></p>
<p id="5.14.5"><a-v>तुल्यशीलवयोवृत्तां तुल्याभिजनलक्षणाम्।</a-v><a-v>राघवोऽर्हति वैदेहीं तं चेयमसितेक्षणा॥ ५</a-v></p>
<p id="5.14.6"><a-v>तां दृष्ट्वा नवहेमाभां लोककान्तामिव श्रियम्।</a-v><a-v>जगाम मनसा रामं वचनं चेदमब्रवीत्॥ ६</a-v></p>
<p id="5.14.7"><a-v>अस्या हेतोर्विशालाक्ष्या हतो वाली महाबलः।</a-v><a-v>रावणप्रतिमो वीर्ये कबन्धश्च निपातितः॥ ७</a-v></p>
<p id="5.14.8"><a-v>विराधश्च हतः संख्ये राक्षसो भीमविक्रमः।</a-v><a-v>वने रामेण विक्रम्य महेन्द्रेणेव शम्बरः॥ ८</a-v></p>
<p id="5.14.9"><a-v>चतुर्दशसहस्राणि रक्षसां भीमकर्मणाम्।</a-v><a-v>निहतानि जनस्थाने शरैरग्निशिखोपमैः॥ ९</a-v></p>
<p id="5.14.10"><a-v>खरश्च निहतः संख्ये त्रिशिराश्च निपातितः।</a-v><a-v>दूषणश्च महातेजा रामेण विदितात्मना॥ १०</a-v></p>
<p id="5.14.11"><a-v>ऐश्वर्यं वानराणां च दुर्लभं वालिपालितम्।</a-v><a-v>अस्या निमित्ते सुग्रीवः प्राप्तवाँल्लोकसत्कृतम्॥ ११</a-v></p>
<p id="5.14.12"><a-v>सागरश्च मया क्रान्तः श्रीमान्नदनदीपतिः।</a-v><a-v>अस्या हेतोर्विशालाक्ष्याः पुरी चेयं निरीक्षिता॥ १२</a-v></p>
<p id="5.14.13"><a-v>यदि रामः समुद्रान्तां मेदिनीं परिवर्तयेत्।</a-v><a-v>अस्याः कृते जगच्चापि युक्तमित्येव मे मतिः॥ १३</a-v></p>
<p id="5.14.14"><a-v>राज्यं वा त्रिषु लोकेषु सीता वा जनकात्मजा।</a-v><a-v>त्रैलोक्यराज्यं सकलं सीताया नाप्नुयात्कलाम्॥ १४</a-v></p>
<p id="5.14.15"><a-v>इयं सा धर्मशीलस्य मैथिलस्य महात्मनः।</a-v><a-v>सुता जनकराजस्य सीता भर्तृदृढव्रता॥ १५</a-v></p>
<p id="5.14.16"><a-v>उत्थिता मेदिनीं भित्त्वा क्षेत्रे हलमुखक्षते।</a-v><a-v>पद्मरेणुनिभैः कीर्णा शुभैः केदारपांसुभिः॥ १६</a-v></p>
<p id="5.14.17"><a-v>विक्रान्तस्यार्यशीलस्य संयुगेष्वनिवर्तिनः।</a-v><a-v>स्नुषा दशरथस्यैषा ज्येष्ठा राज्ञो यशस्विनी॥ १७</a-v></p>
<p id="5.14.18"><a-v>धर्मज्ञस्य कृतज्ञस्य रामस्य विदितात्मनः।</a-v><a-v>इयं सा दयिता भार्या राक्षसी वशमागता॥ १८</a-v></p>
<p id="5.14.19"><a-v>सर्वान्भोगान्परित्यज्य भर्तृस्नेहबलात्कृता।</a-v><a-v>अचिन्तयित्वा दुःखानि प्रविष्टा निर्जनं वनम्॥ १९</a-v></p>
<p id="5.14.20"><a-v>संतुष्टा फलमूलेन भर्तृशुश्रूषणे रता।</a-v><a-v>या परां भजते प्रीतिं वनेऽपि भवने यथा॥ २०</a-v></p>
<p id="5.14.21"><a-v>सेयं कनकवर्णाङ्गी नित्यं सुस्मितभाषिणी।</a-v><a-v>सहते यातनामेतामनर्थानामभागिनी॥ २१</a-v></p>
<p id="5.14.22"><a-v>इमां तु शीलसंपन्नां द्रष्टुमिच्छति राघवः।</a-v><a-v>रावणेन प्रमथितां प्रपामिव पिपासितः॥ २२</a-v></p>
<p id="5.14.23"><a-v>अस्या नूनं पुनर्लाभाद्राघवः प्रीतिमेष्यति।</a-v><a-v>राजा राज्यपरिभ्रष्टः पुनः प्राप्येव मेदिनीम्॥ २३</a-v></p>
<p id="5.14.24"><a-v>कामभोगैः परित्यक्ता हीना बन्धुजनेन च।</a-v><a-v>धारयत्यात्मनो देहं तत्समागमकाङ्क्षिणी॥ २४</a-v></p>
<p id="5.14.25"><a-v>नैषा पश्यति राक्षस्यो नेमान्पुष्पफलद्रुमान्।</a-v><a-v>एकस्थहृदया नूनं राममेवानुपश्यति॥ २५</a-v></p>
<p id="5.14.26"><a-v>भर्ता नाम परं नार्या भूषणं भूषणादपि।</a-v><a-v>एषा हि रहिता तेन शोभनार्हा न शोभते॥ २६</a-v></p>
<p id="5.14.27"><a-v>दुष्करं कुरुते रामो हीनो यदनया प्रभुः।</a-v><a-v>धारयत्यात्मनो देहं न दुःखेनावसीदति॥ २७</a-v></p>
<p id="5.14.28"><a-v>इमामसितकेशान्तां शतपत्रनिभेक्षणाम्।</a-v><a-v>सुखार्हां दुःखितां दृष्ट्वा ममापि व्यथितं मनः॥ २८</a-v></p>
<p id="5.14.29"><a-v>क्षितिक्षमा पुष्करसंनिभाक्षी या रक्षिता राघवलक्ष्मणाभ्याम्।</a-v><a-v>सा राक्षसीभिर्विकृतेक्षणाभिः संरक्ष्यते संप्रति वृक्षमूले॥ २९</a-v></p>
<p id="5.14.30"><a-v>हिमहतनलिनीव नष्टशोभा व्यसनपरम्परया निपीड्यमाना।</a-v><a-v>सहचररहितेव चक्रवाकी जनकसुता कृपणां दशां प्रपन्ना॥ ३०</a-v></p>
<p id="5.14.31"><a-v>अस्या हि पुष्पावनताग्रशाखाः शोकं दृढं वै जनयत्यशोकाः।</a-v><a-v>हिमव्यपायेन च मन्दरश्मि रभ्युत्थितो नैकसहस्ररश्मिः॥ ३१</a-v></p>
<p id="5.14.32"><a-v>इत्येवमर्थं कपिरन्ववेक्ष्य सीतेयमित्येव निविष्टबुद्धिः।</a-v><a-v>संश्रित्य तस्मिन्निषसाद वृक्षे बली हरीणामृषभस्तरस्वी॥ ३२</a-v></p>
<p><a-v>इति श्रीरामायणे सुन्दरकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
