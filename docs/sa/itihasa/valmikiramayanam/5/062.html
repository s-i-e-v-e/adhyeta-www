<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ६२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/062.sxml"><a-title>वाल्मीकिरामायणम् सुन्दरकाण्डम् ६२ सर्गः</a-title><a-meta>
<p>Unique Words: 353</p>
</a-meta><hr><a-sec><p id="5.62.1"><a-v>सुग्रीवेणैवमुक्तस्तु हृष्टो दधिमुखः कपिः।</a-v><a-v>राघवं लक्ष्मणं चैव सुग्रीवं चाभ्यवादयत्॥ १</a-v></p>
<p id="5.62.2"><a-v>स प्रणम्य च सुग्रीवं राघवौ च महाबलौ।</a-v><a-v>वानरैः सहितैः शूरैर्दिवमेवोत्पपात ह॥ २</a-v></p>
<p id="5.62.3"><a-v>स यथैवागतः पूर्वं तथैव त्वरितो गतः।</a-v><a-v>निपत्य गगनाद्भूमौ तद्वनं प्रविवेश ह॥ ३</a-v></p>
<p id="5.62.4"><a-v>स प्रविष्टो मधुवनं ददर्श हरियूथपान्।</a-v><a-v>विमदानुद्धतान्सर्वान्मेहमानान्मधूदकम्॥ ४</a-v></p>
<p id="5.62.5"><a-v>स तानुपागमद्वीरो बद्ध्वा करपुटाञ्जलिम्।</a-v><a-v>उवाच वचनं श्लक्ष्णमिदं हृष्टवदङ्गदम्॥ ५</a-v></p>
<p id="5.62.6"><a-v>सौम्य रोषो न कर्तव्यो यदेभिरभिवारितः।</a-v><a-v>अज्ञानाद्रक्षिभिः क्रोधाद्भवन्तः प्रतिषेधिताः॥ ६</a-v></p>
<p id="5.62.7"><a-v>युवराजस्त्वमीशश्च वनस्यास्य महाबल।</a-v><a-v>मौर्ख्यात्पूर्वं कृतो दोषस्तद्भवान्क्षन्तुमर्हति॥ ७</a-v></p>
<p id="5.62.8"><a-v>यथैव हि पिता तेऽभूत्पूर्वं हरिगणेश्वरः।</a-v><a-v>तथा त्वमपि सुग्रीवो नान्यस्तु हरिसत्तम॥ ८</a-v></p>
<p id="5.62.9"><a-v>आख्यातं हि मया गत्वा पितृव्यस्य तवानघ।</a-v><a-v>इहोपयानं सर्वेषामेतेषां वनचारिणाम्॥ ९</a-v></p>
<p id="5.62.10"><a-v>स त्वदागमनं श्रुत्वा सहैभिर्हरियूथपैः।</a-v><a-v>प्रहृष्टो न तु रुष्टोऽसौ वनं श्रुत्वा प्रधर्षितम्॥ १०</a-v></p>
<p id="5.62.11"><a-v>प्रहृष्टो मां पितृव्यस्ते सुग्रीवो वानरेश्वरः।</a-v><a-v>शीघ्रं प्रेषय सर्वांस्तानिति होवाच पार्थिवः॥ ११</a-v></p>
<p id="5.62.12"><a-v>श्रुत्वा दधिमुखस्यैतद्वचनं श्लक्ष्णमङ्गदः।</a-v><a-v>अब्रवीत्तान्हरिश्रेष्ठो वाक्यं वाक्यविशारदः॥ १२</a-v></p>
<p id="5.62.13"><a-v>शङ्के श्रुतोऽयं वृत्तान्तो रामेण हरियूथपाः।</a-v><a-v>तत्क्षमं नेह नः स्थातुं कृते कार्ये परंतपाः॥ १३</a-v></p>
<p id="5.62.14"><a-v>पीत्वा मधु यथाकामं विश्रान्ता वनचारिणः।</a-v><a-v>किं शेषं गमनं तत्र सुग्रीवो यत्र मे गुरुः॥ १४</a-v></p>
<p id="5.62.15"><a-v>सर्वे यथा मां वक्ष्यन्ति समेत्य हरियूथपाः।</a-v><a-v>तथास्मि कर्ता कर्तव्ये भवद्भिः परवानहम्॥ १५</a-v></p>
<p id="5.62.16"><a-v>नाज्ञापयितुमीशोऽहं युवराजोऽस्मि यद्यपि।</a-v><a-v>अयुक्तं कृतकर्माणो यूयं धर्षयितुं मया॥ १६</a-v></p>
<p id="5.62.17"><a-v>ब्रुवतश्चाङ्गदश्चैवं श्रुत्वा वचनमव्ययम्।</a-v><a-v>प्रहृष्टमनसो वाक्यमिदमूचुर्वनौकसः॥ १७</a-v></p>
<p id="5.62.18"><a-v>एवं वक्ष्यति को राजन्प्रभुः सन्वानरर्षभ।</a-v><a-v>ऐश्वर्यमदमत्तो हि सर्वोऽहमिति मन्यते॥ १८</a-v></p>
<p id="5.62.19"><a-v>तव चेदं सुसदृशं वाक्यं नान्यस्य कस्यचित्।</a-v><a-v>संनतिर्हि तवाख्याति भविष्यच्छुभभाग्यताम्॥ १९</a-v></p>
<p id="5.62.20"><a-v>सर्वे वयमपि प्राप्तास्तत्र गन्तुं कृतक्षणाः।</a-v><a-v>स यत्र हरिवीराणां सुग्रीवः पतिरव्ययः॥ २०</a-v></p>
<p id="5.62.21"><a-v>त्वया ह्यनुक्तैर्हरिभिर्नैव शक्यं पदात्पदम्।</a-v><a-v>क्वचिद्गन्तुं हरिश्रेष्ठ ब्रूमः सत्यमिदं तु ते॥ २१</a-v></p>
<p id="5.62.22"><a-v>एवं तु वदतां तेषामङ्गदः प्रत्यभाषत।</a-v><a-v>बाढं गच्छाम इत्युक्त्वा उत्पपात महीतलात्॥ २२</a-v></p>
<p id="5.62.23"><a-v>उत्पतन्तमनूत्पेतुः सर्वे ते हरियूथपाः।</a-v><a-v>कृत्वाकाशं निराकाशं यज्ञोत्क्षिप्ता इवानलाः॥ २३</a-v></p>
<p id="5.62.24"><a-v>तेऽम्बरं सहसोत्पत्य वेगवन्तः प्लवंगमाः।</a-v><a-v>विनदन्तो महानादं घना वातेरिता यथा॥ २४</a-v></p>
<p id="5.62.25"><a-v>अङ्गदे ह्यननुप्राप्ते सुग्रीवो वानराधिपः।</a-v><a-v>उवाच शोकोपहतं रामं कमललोचनम्॥ २५</a-v></p>
<p id="5.62.26"><a-v>समाश्वसिहि भद्रं ते दृष्टा देवी न संशयः।</a-v><a-v>नागन्तुमिह शक्यं तैरतीते समये हि नः॥ २६</a-v></p>
<p id="5.62.27"><a-v>न मत्सकाशमागच्छेत्कृत्ये हि विनिपातिते।</a-v><a-v>युवराजो महाबाहुः प्लवतां प्रवरोऽङ्गदः॥ २७</a-v></p>
<p id="5.62.28"><a-v>यद्यप्यकृतकृत्यानामीदृशः स्यादुपक्रमः।</a-v><a-v>भवेत्तु दीनवदनो भ्रान्तविप्लुतमानसः॥ २८</a-v></p>
<p id="5.62.29"><a-v>पितृपैतामहं चैतत्पूर्वकैरभिरक्षितम्।</a-v><a-v>न मे मधुवनं हन्यादहृष्टः प्लवगेश्वरः॥ २९</a-v></p>
<p id="5.62.30"><a-v>कौसल्या सुप्रजा राम समाश्वसिहि सुव्रत।</a-v><a-v>दृष्टा देवी न संदेहो न चान्येन हनूमता।</a-v><a-v>न ह्यन्यः कर्मणो हेतुः साधने तद्विधो भवेत्॥ ३०</a-v></p>
<p id="5.62.31"><a-v>हनूमति हि सिद्धिश्च मतिश्च मतिसत्तम।</a-v><a-v>व्यवसायश्च वीर्यं च सूर्ये तेज इव ध्रुवम्॥ ३१</a-v></p>
<p id="5.62.32"><a-v>जाम्बवान्यत्र नेता स्यादङ्गदश्च बलेश्वरः।</a-v><a-v>हनूमांश्चाप्यधिष्ठाता न तस्य गतिरन्यथा॥ ३२</a-v></p>
<p id="5.62.33"><a-v>मा भूश्चिन्ता समायुक्तः संप्रत्यमितविक्रम॥ ३३</a-v></p>
<p id="5.62.34"><a-v>ततः किल किला शब्दं शुश्रावासन्नमम्बरे।</a-v><a-v>हनूमत्कर्मदृप्तानां नर्दतां काननौकसाम्।</a-v><a-v>किष्किन्धामुपयातानां सिद्धिं कथयतामिव॥ ३४</a-v></p>
<p id="5.62.35"><a-v>ततः श्रुत्वा निनादं तं कपीनां कपिसत्तमः।</a-v><a-v>आयताञ्चितलाङ्गूलः सोऽभवद्धृष्टमानसः॥ ३५</a-v></p>
<p id="5.62.36"><a-v>आजग्मुस्तेऽपि हरयो रामदर्शनकाङ्क्षिणः।</a-v><a-v>अङ्गदं पुरतः कृत्वा हनूमन्तं च वानरम्॥ ३६</a-v></p>
<p id="5.62.37"><a-v>तेऽङ्गदप्रमुखा वीराः प्रहृष्टाश्च मुदान्विताः।</a-v><a-v>निपेतुर्हरिराजस्य समीपे राघवस्य च॥ ३७</a-v></p>
<p id="5.62.38"><a-v>हनूमांश्च महाबहुः प्रणम्य शिरसा ततः।</a-v><a-v>नियतामक्षतां देवीं राघवाय न्यवेदयत्॥ ३८</a-v></p>
<p id="5.62.39"><a-v>निश्चितार्थं ततस्तस्मिन्सुग्रीवं पवनात्मजे।</a-v><a-v>लक्ष्मणः प्रीतिमान्प्रीतं बहुमानादवैक्षत॥ ३९</a-v></p>
<p id="5.62.40"><a-v>प्रीत्या च रममाणोऽथ राघवः परवीरहा।</a-v><a-v>बहु मानेन महता हनूमन्तमवैक्षत॥ ४०</a-v></p>
<p><a-v>इति श्रीरामायणे सुन्दरकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
