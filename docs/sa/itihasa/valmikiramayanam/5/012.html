<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् १२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/012.sxml"><a-title>वाल्मीकिरामायणम् सुन्दरकाण्डम् १२ सर्गः</a-title><a-meta>
<p>Unique Words: 386</p>
</a-meta><hr><a-sec><p id="5.12.1"><a-v>स मुहूर्तमिव ध्यत्वा मनसा चाधिगम्य ताम्।</a-v><a-v>अवप्लुतो महातेजाः प्राकारं तस्य वेश्मनः॥ १</a-v></p>
<p id="5.12.2"><a-v>स तु संहृष्टसर्वाङ्गः प्राकारस्थो महाकपिः।</a-v><a-v>पुष्पिताग्रान्वसन्तादौ ददर्श विविधान्द्रुमान्॥ २</a-v></p>
<p id="5.12.3"><a-v>सालानशोकान्भव्यांश्च चम्पकांश्च सुपुष्पितान्।</a-v><a-v>उद्दालकान्नागवृक्षांश्चूतान्कपिमुखानपि॥ ३</a-v></p>
<p id="5.12.4"><a-v>अथाम्रवणसंछन्नां लताशतसमावृताम्।</a-v><a-v>ज्यामुक्त इव नाराचः पुप्लुवे वृक्षवाटिकाम्॥ ४</a-v></p>
<p id="5.12.5"><a-v>स प्रविष्य विचित्रां तां विहगैरभिनादिताम्।</a-v><a-v>राजतैः काञ्चनैश्चैव पादपैः सर्वतोवृताम्॥ ५</a-v></p>
<p id="5.12.6"><a-v>विहगैर्मृगसंघैश्च विचित्रां चित्रकाननाम्।</a-v><a-v>उदितादित्यसंकाशां ददर्श हनुमान्कपिः॥ ६</a-v></p>
<p id="5.12.7"><a-v>वृतां नानाविधैर्वृक्षैः पुष्पोपगफलोपगैः।</a-v><a-v>कोकिलैर्भृङ्गराजैश्च मत्तैर्नित्यनिषेविताम्॥ ७</a-v></p>
<p id="5.12.8"><a-v>प्रहृष्टमनुजे कले मृगपक्षिसमाकुले।</a-v><a-v>मत्तबर्हिणसंघुष्टां नानाद्विजगणायुताम्॥ ८</a-v></p>
<p id="5.12.9"><a-v>मार्गमाणो वरारोहां राजपुत्रीमनिन्दिताम्।</a-v><a-v>सुखप्रसुप्तान्विहगान्बोधयामास वानरः॥ ९</a-v></p>
<p id="5.12.10"><a-v>उत्पतद्भिर्द्विजगणैः पक्षैः सालाः समाहताः।</a-v><a-v>अनेकवर्णा विविधा मुमुचुः पुष्पवृष्टयः॥ १०</a-v></p>
<p id="5.12.11"><a-v>पुष्पावकीर्णः शुशुभे हनुमान्मारुतात्मजः।</a-v><a-v>अशोकवनिकामध्ये यथा पुष्पमयो गिरिः॥ ११</a-v></p>
<p id="5.12.12"><a-v>दिशः सर्वाभिदावन्तं वृक्षषण्डगतं कपिम्।</a-v><a-v>दृष्ट्वा सर्वाणि भूतानि वसन्त इति मेनिरे॥ १२</a-v></p>
<p id="5.12.13"><a-v>वृक्षेभ्यः पतितैः पुष्पैरवकीर्णा पृथग्विधैः।</a-v><a-v>रराज वसुधा तत्र प्रमदेव विभूषिता॥ १३</a-v></p>
<p id="5.12.14"><a-v>तरस्विना ते तरवस्तरसाभिप्रकम्पिताः।</a-v><a-v>कुसुमानि विचित्राणि ससृजुः कपिना तदा॥ १४</a-v></p>
<p id="5.12.15"><a-v>निर्धूतपत्रशिखराः शीर्णपुष्पफलद्रुमाः।</a-v><a-v>निक्षिप्तवस्त्राभरणा धूर्ता इव पराजिताः॥ १५</a-v></p>
<p id="5.12.16"><a-v>हनूमता वेगवता कम्पितास्ते नगोत्तमाः।</a-v><a-v>पुष्पपर्णफलान्याशु मुमुचुः पुष्पशालिनः॥ १६</a-v></p>
<p id="5.12.17"><a-v>विहंगसंघैर्हीनास्ते स्कन्धमात्राश्रया द्रुमाः।</a-v><a-v>बभूवुरगमाः सर्वे मारुतेनेव निर्धुताः॥ १७</a-v></p>
<p id="5.12.18"><a-v>विधूतकेशी युवतिर्यथा मृदितवर्णिका।</a-v><a-v>निष्पीतशुभदन्तौष्ठी नखैर्दन्तैश्च विक्षता॥ १८</a-v></p>
<p id="5.12.19"><a-v>तथा लाङ्गूलहस्तैश्च चरणाभ्यां च मर्दिता।</a-v><a-v>बभूवाशोकवनिका प्रभग्नवरपादपा॥ १९</a-v></p>
<p id="5.12.20"><a-v>महालतानां दामानि व्यधमत्तरसा कपिः।</a-v><a-v>यथा प्रावृषि विन्ध्यस्य मेघजालानि मारुतः॥ २०</a-v></p>
<p id="5.12.21"><a-v>स तत्र मणिभूमीश्च राजतीश्च मनोरमाः।</a-v><a-v>तथा काञ्चनभूमीश्च विचरन्ददृशे कपिः॥ २१</a-v></p>
<p id="5.12.22"><a-v>वापीश्च विविधाकाराः पूर्णाः परमवारिणा।</a-v><a-v>महार्हैर्मणिसोपानैरुपपन्नास्ततस्ततः॥ २२</a-v></p>
<p id="5.12.23"><a-v>मुक्ताप्रवालसिकता स्फटिकान्तरकुट्टिमाः।</a-v><a-v>काञ्चनैस्तरुभिश्चित्रैस्तीरजैरुपशोभिताः॥ २३</a-v></p>
<p id="5.12.24"><a-v>फुल्लपद्मोत्पलवनाश्चक्रवाकोपकूजिताः।</a-v><a-v>नत्यूहरुतसंघुष्टा हंससारसनादिताः॥ २४</a-v></p>
<p id="5.12.25"><a-v>दीर्घाभिर्द्रुमयुक्ताभिः सरिद्भिश्च समन्ततः।</a-v><a-v>अमृतोपमतोयाभिः शिवाभिरुपसंस्कृताः॥ २५</a-v></p>
<p id="5.12.26"><a-v>लताशतैरवतताः सन्तानकसमावृताः।</a-v><a-v>नानागुल्मावृतवनाः करवीरकृतान्तराः॥ २६</a-v></p>
<p id="5.12.27"><a-v>ततोऽम्बुधरसंकाशं प्रवृद्धशिखरं गिरिम्।</a-v><a-v>विचित्रकूटं कूटैश्च सर्वतः परिवारितम्॥ २७</a-v></p>
<p id="5.12.28"><a-v>शिलागृहैरवततं नानावृक्षैः समावृतम्।</a-v><a-v>ददर्श कपिशार्दूलो रम्यं जगति पर्वतम्॥ २८</a-v></p>
<p id="5.12.29"><a-v>ददर्श च नगात्तस्मान्नदीं निपतितां कपिः।</a-v><a-v>अङ्कादिव समुत्पत्य प्रियस्य पतितां प्रियाम्॥ २९</a-v></p>
<p id="5.12.30"><a-v>जले निपतिताग्रैश्च पादपैरुपशोभिताम्।</a-v><a-v>वार्यमाणामिव क्रुद्धां प्रमदां प्रियबन्धुभिः॥ ३०</a-v></p>
<p id="5.12.31"><a-v>पुनरावृत्ततोयां च ददर्श स महाकपिः।</a-v><a-v>प्रसन्नामिव कान्तस्य कान्तां पुनरुपस्थिताम्॥ ३१</a-v></p>
<p id="5.12.32"><a-v>तस्यादूरात्स पद्मिन्यो नानाद्विजगणायुताः।</a-v><a-v>ददर्श कपिशार्दूलो हनुमान्मारुतात्मजः॥ ३२</a-v></p>
<p id="5.12.33"><a-v>कृत्रिमां दीर्घिकां चापि पूर्णां शीतेन वारिणा।</a-v><a-v>मणिप्रवरसोपानां मुक्तासिकतशोभिताम्॥ ३३</a-v></p>
<p id="5.12.34"><a-v>विविधैर्मृगसंघैश्च विचित्रां चित्रकाननाम्।</a-v><a-v>प्रासादैः सुमहद्भिश्च निर्मितैर्विश्वकर्मणा।</a-v><a-v>काननैः कृत्रिमैश्चापि सर्वतः समलंकृताम्॥ ३४</a-v></p>
<p id="5.12.35"><a-v>ये केचित्पादपास्तत्र पुष्पोपगफलोपगाः।</a-v><a-v>सच्छत्राः सवितर्दीकाः सर्वे सौवर्णवेदिकाः॥ ३५</a-v></p>
<p id="5.12.36"><a-v>लताप्रतानैर्बहुभिः पर्णैश्च बहुभिर्वृताम्।</a-v><a-v>काञ्चनीं शिंशुपामेकां ददर्श स महाकपिः॥ ३६</a-v></p>
<p id="5.12.37"><a-v>सोऽपश्यद्भूमिभागांश्च गर्तप्रस्रवणानि च।</a-v><a-v>सुवर्णवृक्षानपरान्ददर्श शिखिसंनिभान्॥ ३७</a-v></p>
<p id="5.12.38"><a-v>तेषां द्रुमाणां प्रभया मेरोरिव महाकपिः।</a-v><a-v>अमन्यत तदा वीरः काञ्चनोऽस्मीति वानरः॥ ३८</a-v></p>
<p id="5.12.39"><a-v>तां काञ्चनैस्तरुगणैर्मारुतेन च वीजिताम्।</a-v><a-v>किङ्किणीशतनिर्घोषां दृष्ट्वा विस्मयमागमत्॥ ३९</a-v></p>
<p id="5.12.40"><a-v>सुपुष्पिताग्रां रुचिरां तरुणाङ्कुरपल्लवाम्।</a-v><a-v>तामारुह्य महावेगः शिंशपां पर्णसंवृताम्॥ ४०</a-v></p>
<p id="5.12.41"><a-v>इतो द्रक्ष्यामि वैदेहीं राम दर्शनलालसाम्।</a-v><a-v>इतश्चेतश्च दुःखार्तां संपतन्तीं यदृच्छया॥ ४१</a-v></p>
<p id="5.12.42"><a-v>अशोकवनिका चेयं दृढं रम्या दुरात्मनः।</a-v><a-v>चम्पकैश्चन्दनैश्चापि बकुलैश्च विभूषिता॥ ४२</a-v></p>
<p id="5.12.43"><a-v>इयं च नलिनी रम्या द्विजसंघनिषेविता।</a-v><a-v>इमां सा राममहिषी नूनमेष्यति जानकी॥ ४३</a-v></p>
<p id="5.12.44"><a-v>सा राम राममहिषी राघवस्य प्रिया सदा।</a-v><a-v>वनसंचारकुशला नूनमेष्यति जानकी॥ ४४</a-v></p>
<p id="5.12.45"><a-v>अथ वा मृगशावाक्षी वनस्यास्य विचक्षणा।</a-v><a-v>वनमेष्यति सा चेह रामचिन्तानुकर्शिता॥ ४५</a-v></p>
<p id="5.12.46"><a-v>रामशोकाभिसंतप्ता सा देवी वामलोचना।</a-v><a-v>वनवासरता नित्यमेष्यते वनचारिणी॥ ४६</a-v></p>
<p id="5.12.47"><a-v>वनेचराणां सततं नूनं स्पृहयते पुरा।</a-v><a-v>रामस्य दयिता भार्या जनकस्य सुता सती॥ ४७</a-v></p>
<p id="5.12.48"><a-v>संध्याकालमनाः श्यामा ध्रुवमेष्यति जानकी।</a-v><a-v>नदीं चेमां शिवजलां संध्यार्थे वरवर्णिनी॥ ४८</a-v></p>
<p id="5.12.49"><a-v>तस्याश्चाप्यनुरूपेयमशोकवनिका शुभा।</a-v><a-v>शुभा या पार्थिवेन्द्रस्य पत्नी रामस्य संमिता॥ ४९</a-v></p>
<p id="5.12.50"><a-v>यदि जिवति सा देवी ताराधिपनिभानना।</a-v><a-v>आगमिष्यति सावश्यमिमां शिवजलां नदीम्॥ ५०</a-v></p>
<p id="5.12.51"><a-v>एवं तु मत्वा हनुमान्महात्मा प्रतीक्षमाणो मनुजेन्द्रपत्नीम्।</a-v><a-v>अवेक्षमाणश्च ददर्श सर्वं सुपुष्पिते पर्णघने निलीनः॥ ५१</a-v></p>
<p><a-v>इति श्रीरामायणे सुन्दरकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
