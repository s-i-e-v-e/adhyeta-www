<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/051.sxml"><a-title>वाल्मीकिरामायणम् सुन्दरकाण्डम् ५१ सर्गः</a-title><a-meta>
<p>Unique Words: 315</p>
</a-meta><hr><a-sec><p id="5.51.1"><a-v>तस्य तद्वचनं श्रुत्वा दशग्रीवो महाबलः।</a-v><a-v>देशकालहितं वाक्यं भ्रातुरुत्तममब्रवीत्॥ १</a-v></p>
<p id="5.51.2"><a-v>सम्यगुक्तं हि भवता दूतवध्या विगर्हिता।</a-v><a-v>अवश्यं तु वधादन्यः क्रियतामस्य निग्रहः॥ २</a-v></p>
<p id="5.51.3"><a-v>कपीनां किल लाङ्गूलमिष्टं भवति भूषणम्।</a-v><a-v>तदस्य दीप्यतां शीघ्रं तेन दग्धेन गच्छतु॥ ३</a-v></p>
<p id="5.51.4"><a-v>ततः पश्यन्त्विमं दीनमङ्गवैरूप्यकर्शितम्।</a-v><a-v>समित्रा ज्ञातयः सर्वे बान्धवाः ससुहृज्जनाः॥ ४</a-v></p>
<p id="5.51.5"><a-v>आज्ञापयद्राक्षसेन्द्रः पुरं सर्वं सचत्वरम्।</a-v><a-v>लाङ्गूलेन प्रदीप्तेन रक्षोभिः परिणीयताम्॥ ५</a-v></p>
<p id="5.51.6"><a-v>तस्य तद्वचनं श्रुत्वा राक्षसाः कोपकर्कशाः।</a-v><a-v>वेष्टन्ते तस्य लाङ्गूलं जीर्णैः कार्पासिकैः पटैः॥ ६</a-v></p>
<p id="5.51.7"><a-v>संवेष्ट्यमाने लाङ्गूले व्यवर्धत महाकपिः।</a-v><a-v>शुष्कमिन्धनमासाद्य वनेष्विव हुताशनः॥ ७</a-v></p>
<p id="5.51.8"><a-v>तैलेन परिषिच्याथ तेऽग्निं तत्रावपातयन्॥ ८</a-v></p>
<p id="5.51.9"><a-v>लाङ्गूलेन प्रदीप्तेन राक्षसांस्तानपातयत्।</a-v><a-v>रोषामर्षपरीतात्मा बालसूर्यसमाननः॥ ९</a-v></p>
<p id="5.51.10"><a-v>स भूयः संगतैः क्रूरै राकसैर्हरिसत्तमः।</a-v><a-v>निबद्धः कृतवान्वीरस्तत्कालसदृशीं मतिम्॥ १०</a-v></p>
<p id="5.51.11"><a-v>कामं खलु न मे शक्ता निबधस्यापि राक्षसाः।</a-v><a-v>छित्त्वा पाशान्समुत्पत्य हन्यामहमिमान्पुनः॥ ११</a-v></p>
<p id="5.51.12"><a-v>सर्वेषामेव पर्याप्तो राक्षसानामहं युधि।</a-v><a-v>किं तु रामस्य प्रीत्यर्थं विषहिष्येऽहमीदृशम्॥ १२</a-v></p>
<p id="5.51.13"><a-v>लङ्का चरयितव्या मे पुनरेव भवेदिति।</a-v><a-v>रात्रौ न हि सुदृष्टा मे दुर्गकर्मविधानतः।</a-v><a-v>अवश्यमेव द्रष्टव्या मया लङ्का निशाक्षये॥ १३</a-v></p>
<p id="5.51.14"><a-v>कामं बन्धैश्च मे भूयः पुच्छस्योद्दीपनेन च।</a-v><a-v>पीडां कुर्वन्तु रक्षांसि न मेऽस्ति मनसः श्रमः॥ १४</a-v></p>
<p id="5.51.15"><a-v>ततस्ते संवृताकारं सत्त्ववन्तं महाकपिम्।</a-v><a-v>परिगृह्य ययुर्हृष्टा राक्षसाः कपिकुञ्जरम्॥ १५</a-v></p>
<p id="5.51.16"><a-v>शङ्खभेरीनिनादैस्तैर्घोषयन्तः स्वकर्मभिः।</a-v><a-v>राक्षसाः क्रूरकर्माणश्चारयन्ति स्म तां पुरीम्॥ १६</a-v></p>
<p id="5.51.17"><a-v>हनुमांश्चारयामास राक्षसानां महापुरीम्।</a-v><a-v>अथापश्यद्विमानानि विचित्राणि महाकपिः॥ १७</a-v></p>
<p id="5.51.18"><a-v>संवृतान्भूमिभागांश्च सुविभक्तांश्च चत्वरान्।</a-v><a-v>रथ्याश्च गृहसंबाधाः कपिः शृङ्गाटकानि च॥ १८</a-v></p>
<p id="5.51.19"><a-v>चत्वरेषु चतुष्केषु राजमार्गे तथैव च।</a-v><a-v>घोषयन्ति कपिं सर्वे चारीक इति राक्षसाः॥ १९</a-v></p>
<p id="5.51.20"><a-v>दीप्यमाने ततस्तस्य लाङ्गूलाग्रे हनूमतः।</a-v><a-v>राक्षस्यस्ता विरूपाक्ष्यः शंसुर्देव्यास्तदप्रियम्॥ २०</a-v></p>
<p id="5.51.21"><a-v>यस्त्वया कृतसंवादः सीते ताम्रमुखः कपिः।</a-v><a-v>लाङ्गूलेन प्रदीप्तेन स एष परिणीयते॥ २१</a-v></p>
<p id="5.51.22"><a-v>श्रुत्वा तद्वचनं क्रूरमात्मापहरणोपमम्।</a-v><a-v>वैदेही शोकसंतप्ता हुताशनमुपागमत्॥ २२</a-v></p>
<p id="5.51.23"><a-v>मङ्गलाभिमुखी तस्य सा तदासीन्महाकपेः।</a-v><a-v>उपतस्थे विशालाक्षी प्रयता हव्यवाहनम्॥ २३</a-v></p>
<p id="5.51.24"><a-v>यद्यस्ति पतिशुश्रूषा यद्यस्ति चरितं तपः।</a-v><a-v>यदि चास्त्येकपत्नीत्वं शीतो भव हनूमतः॥ २४</a-v></p>
<p id="5.51.25"><a-v>यदि कश्चिदनुक्रोशस्तस्य मय्यस्ति धीमतः।</a-v><a-v>यदि वा भाग्यशेषं मे शीतो भव हनूमतः॥ २५</a-v></p>
<p id="5.51.26"><a-v>यदि मां वृत्तसंपन्नां तत्समागमलालसाम्।</a-v><a-v>स विजानाति धर्मात्मा शीतो भव हनूमतः॥ २६</a-v></p>
<p id="5.51.27"><a-v>यदि मां तारयत्यार्यः सुग्रीवः सत्यसंगरः।</a-v><a-v>अस्माद्दुःखान्महाबाहुः शीतो भव हनूमतः॥ २७</a-v></p>
<p id="5.51.28"><a-v>ततस्तीक्ष्णार्चिरव्यग्रः प्रदक्षिणशिखोऽनलः।</a-v><a-v>जज्वाल मृगशावाक्ष्याः शंसन्निव शिवं कपेः॥ २८</a-v></p>
<p id="5.51.29"><a-v>दह्यमाने च लाङ्गूले चिन्तयामास वानरः।</a-v><a-v>प्रदीप्तोऽग्निरयं कस्मान्न मां दहति सर्वतः॥ २९</a-v></p>
<p id="5.51.30"><a-v>दृश्यते च महाज्वालः करोति च न मे रुजम्।</a-v><a-v>शिशिरस्येव संपातो लाङ्गूलाग्रे प्रतिष्ठितः॥ ३०</a-v></p>
<p id="5.51.31"><a-v>अथ वा तदिदं व्यक्तं यद्दृष्टं प्लवता मया।</a-v><a-v>रामप्रभावादाश्चर्यं पर्वतः सरितां पतौ॥ ३१</a-v></p>
<p id="5.51.32"><a-v>यदि तावत्समुद्रस्य मैनाकस्य च धीमथ।</a-v><a-v>रामार्थं संभ्रमस्तादृक्किमग्निर्न करिष्यति॥ ३२</a-v></p>
<p id="5.51.33"><a-v>सीतायाश्चानृशंस्येन तेजसा राघवस्य च।</a-v><a-v>पितुश्च मम सख्येन न मां दहति पावकः॥ ३३</a-v></p>
<p id="5.51.34"><a-v>भूयः स चिन्तयामास मुहूर्तं कपिकुञ्जरः।</a-v><a-v>उत्पपाताथ वेगेन ननाद च महाकपिः॥ ३४</a-v></p>
<p id="5.51.35"><a-v>पुरद्वारं ततः श्रीमाञ्शैलशृङ्गमिवोन्नतम्।</a-v><a-v>विभक्तरक्षःसंबाधमाससादानिलात्मजः॥ ३५</a-v></p>
<p id="5.51.36"><a-v>स भूत्वा शैलसंकाशः क्षणेन पुनरात्मवान्।</a-v><a-v>ह्रस्वतां परमां प्राप्तो बन्धनान्यवशातयत्॥ ३६</a-v></p>
<p id="5.51.37"><a-v>विमुक्तश्चाभवच्छ्रीमान्पुनः पर्वतसंनिभः।</a-v><a-v>वीक्षमाणश्च ददृशे परिघं तोरणाश्रितम्॥ ३७</a-v></p>
<p id="5.51.38"><a-v>स तं गृह्य महाबाहुः कालायसपरिष्कृतम्।</a-v><a-v>रक्षिणस्तान्पुनः सर्वान्सूदयामास मारुतिः॥ ३८</a-v></p>
<p id="5.51.39"><a-v>स तान्निहत्वा रणचण्डविक्रमः समीक्षमाणः पुनरेव लङ्काम्।</a-v><a-v>प्रदीप्तलाङ्गूलकृतार्चिमाली प्रकाशतादित्य इवांशुमाली॥ ३९</a-v></p>
<p><a-v>इति श्रीरामायणे सुन्दरकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
