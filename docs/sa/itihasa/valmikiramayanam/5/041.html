<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/041.sxml"><a-title>वाल्मीकिरामायणम् सुन्दरकाण्डम् ४१ सर्गः</a-title><a-meta>
<p>Unique Words: 165</p>
</a-meta><hr><a-sec><p id="5.41.1"><a-v>ततः स किंकरान्हत्वा हनूमान्ध्यानमास्थितः।</a-v><a-v>वनं भग्नं मया चैत्यप्रासादो न विनाशितः।</a-v><a-v>तस्मात्प्रासादमप्येवमिमं विध्वंसयाम्यहम्॥ १</a-v></p>
<p id="5.41.2"><a-v>इति संचिन्त्य हनुमान्मनसा दर्शयन्बलम्।</a-v><a-v>चैत्यप्रासादमाप्लुत्य मेरुशृङ्गमिवोन्नतम्।</a-v><a-v>आरुरोह हरिश्रेष्ठो हनूमान्मारुतात्मजः॥ २</a-v></p>
<p id="5.41.3"><a-v>संप्रधृष्य च दुर्धर्षश्चैत्यप्रासादमुन्नतम्।</a-v><a-v>हनूमान्प्रज्वलँल्लक्ष्म्या पारियात्रोपमोऽभवत्॥ ३</a-v></p>
<p id="5.41.4"><a-v>स भूत्वा तु महाकायो हनूमान्मारुतात्मजः।</a-v><a-v>धृष्टमास्फोटयामास लङ्कां शब्देन पूरयन्॥ ४</a-v></p>
<p id="5.41.5"><a-v>तस्यास्फोटितशब्देन महता श्रोत्रघातिना।</a-v><a-v>पेतुर्विहंगा गगनादुच्चैश्चेदमघोषयत्॥ ५</a-v></p>
<p id="5.41.6"><a-v>जयत्यतिबलो रामो लक्ष्मणश्च महाबलः।</a-v><a-v>राजा जयति सुग्रीवो राघवेणाभिपालितः॥ ६</a-v></p>
<p id="5.41.7"><a-v>दासोऽहं कोसलेन्द्रस्य रामस्याक्लिष्टकर्मणः।</a-v><a-v>हनुमाञ्शत्रुसैन्यानां निहन्ता मारुतात्मजः॥ ७</a-v></p>
<p id="5.41.8"><a-v>न रावणसहस्रं मे युद्धे प्रतिबलं भवेत्।</a-v><a-v>शिलाभिस्तु प्रहरतः पादपैश्च सहस्रशः॥ ८</a-v></p>
<p id="5.41.9"><a-v>अर्दयित्वा पुरीं लङ्कामभिवाद्य च मैथिलीम्।</a-v><a-v>समृद्धार्थो गमिष्यामि मिषतां सर्वरक्षसाम्॥ ९</a-v></p>
<p id="5.41.10"><a-v>एवमुक्त्वा विमानस्थश्चैत्यस्थान्हरिपुंगवः।</a-v><a-v>ननाद भीमनिर्ह्रादो रक्षसां जनयन्भयम्॥ १०</a-v></p>
<p id="5.41.11"><a-v>तेन शब्देन महता चैत्यपालाः शतं ययुः।</a-v><a-v>गृहीत्वा विविधानस्त्रान्प्रासान्खड्गान्परश्वधान्।</a-v><a-v>विसृजन्तो महाक्षया मारुतिं पर्यवारयन्॥ ११</a-v></p>
<p id="5.41.12"><a-v>आवर्त इव गङ्गायास्तोयस्य विपुलो महान्।</a-v><a-v>परिक्षिप्य हरिश्रेष्ठं स बभौ रक्षसां गणः॥ १२</a-v></p>
<p id="5.41.13"><a-v>ततो वातात्मजः क्रुद्धो भीमरूपं समास्थितः॥ १३</a-v></p>
<p id="5.41.14"><a-v>प्रासादस्य महांस्तस्य स्तम्भं हेमपरिष्कृतम्।</a-v><a-v>उत्पाटयित्वा वेगेन हनूमान्मारुतात्मजः।</a-v><a-v>ततस्तं भ्रामयामास शतधारं महाबलः॥ १४</a-v></p>
<p id="5.41.15"><a-v>स राक्षसशतं हत्वा वज्रेणेन्द्र इवासुरान्।</a-v><a-v>अन्तरिक्षस्थितः श्रीमानिदं वचनमब्रवीत्॥ १५</a-v></p>
<p id="5.41.16"><a-v>मादृशानां सहस्राणि विसृष्टानि महात्मनाम्।</a-v><a-v>बलिनां वानरेन्द्राणां सुग्रीववशवर्तिनाम्॥ १६</a-v></p>
<p id="5.41.17"><a-v>शतैः शतसहस्रैश्च कोटीभिरयुतैरपि।</a-v><a-v>आगमिष्यति सुग्रीवः सर्वेषां वो निषूदनः॥ १७</a-v></p>
<p id="5.41.18"><a-v>नेयमस्ति पुरी लङ्का न यूयं न च रावणः।</a-v><a-v>यस्मादिक्ष्वाकुनाथेन बद्धं वैरं महात्मना॥ १८</a-v></p>
<p><a-v>इति श्रीरामायणे सुन्दरकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
