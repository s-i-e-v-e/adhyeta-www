<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/052.sxml"><a-title>वाल्मीकिरामायणम् सुन्दरकाण्डम् ५२ सर्गः</a-title><a-meta>
<p>Unique Words: 150</p>
</a-meta><hr><a-sec><p id="5.52.1"><a-v>वीक्षमाणस्ततो लङ्कां कपिः कृतमनोरथः।</a-v><a-v>वर्धमानसमुत्साहः कार्यशेषमचिन्तयत्॥ १</a-v></p>
<p id="5.52.2"><a-v>किं नु खल्वविशिष्टं मे कर्तव्यमिह साम्प्रतम्।</a-v><a-v>यदेषां रक्षसां भूयः संतापजननं भवेत्॥ २</a-v></p>
<p id="5.52.3"><a-v>वनं तावत्प्रमथितं प्रकृष्टा राक्षसा हताः।</a-v><a-v>बलैकदेशः क्षपितः शेषं दुर्गविनाशनम्॥ ३</a-v></p>
<p id="5.52.4"><a-v>दुर्गे विनाशिते कर्म भवेत्सुखपरिश्रमम्।</a-v><a-v>अल्पयत्नेन कार्येऽस्मिन्मम स्यात्सफलः श्रमः॥ ४</a-v></p>
<p id="5.52.5"><a-v>यो ह्ययं मम लाङ्गूले दीप्यते हव्यवाहनः।</a-v><a-v>अस्य संतर्पणं न्याय्यं कर्तुमेभिर्गृहोत्तमैः॥ ५</a-v></p>
<p id="5.52.6"><a-v>ततः प्रदीप्तलाङ्गूलः सविद्युदिव तोयदः।</a-v><a-v>भवनाग्रेषु लङ्काया विचचार महाकपिः॥ ६</a-v></p>
<p id="5.52.7"><a-v>मुमोच हनुमानग्निं कालानलशिखोपमम्॥ ७</a-v></p>
<p id="5.52.8"><a-v>श्वसनेन च संयोगादतिवेगो महाबलः।</a-v><a-v>कालाग्निरिव जज्वाल प्रावर्धत हुताशनः॥ ८</a-v></p>
<p id="5.52.9"><a-v>प्रदीप्तमग्निं पवनस्तेषु वेश्मसु चारयत्॥ ९</a-v></p>
<p id="5.52.10"><a-v>तानि काञ्चनजालानि मुक्तामणिमयानि च।</a-v><a-v>भवनान्यवशीर्यन्त रत्नवन्ति महान्ति च॥ १०</a-v></p>
<p id="5.52.11"><a-v>तानि भग्नविमानानि निपेतुर्वसुधातले।</a-v><a-v>भवनानीव सिद्धानामम्बरात्पुण्यसंक्षये॥ ११</a-v></p>
<p id="5.52.12"><a-v>वज्रविद्रुमवैदूर्यमुक्तारजतसंहितान्।</a-v><a-v>विचित्रान्भवनाद्धातून्स्यन्दमानान्ददर्श सः॥ १२</a-v></p>
<p id="5.52.13"><a-v>नाग्निस्तृप्यति काष्ठानां तृणानां च यथा तथा।</a-v><a-v>हनूमान्राक्षसेन्द्राणां वधे किंचिन्न तृप्यति॥ १३</a-v></p>
<p id="5.52.14"><a-v>हुताशनज्वालसमावृता सा हतप्रवीरा परिवृत्तयोधा।</a-v><a-v>हनूमातः क्रोधबलाभिभूता बभूव शापोपहतेव लङ्का॥ १४</a-v></p>
<p id="5.52.15"><a-v>ससंभ्रमं त्रस्तविषण्णराक्षसां समुज्ज्वलज्ज्वालहुताशनाङ्किताम्।</a-v><a-v>ददर्श लङ्कां हनुमान्महामनाः स्वयम्भुकोपोपहतामिवावनिम्॥ १५</a-v></p>
<p id="5.52.16"><a-v>स राक्षसांस्तान्सुबहूंश्च हत्वा वनं च भङ्क्त्वा बहुपादपं तत्।</a-v><a-v>विसृज्य रक्षो भवनेषु चाग्निं जगाम रामं मनसा महात्मा॥ १६</a-v></p>
<p id="5.52.17"><a-v>लङ्कां समस्तां संदीप्य लाङ्गूलाग्निं महाकपिः।</a-v><a-v>निर्वापयामास तदा समुद्रे हरिसत्तमः॥ १७</a-v></p>
<p><a-v>इति श्रीरामायणे सुन्दरकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
