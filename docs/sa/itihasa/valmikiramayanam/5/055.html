<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/055.sxml"><a-title>वाल्मीकिरामायणम् सुन्दरकाण्डम् ५५ सर्गः</a-title><a-meta>
<p>Unique Words: 315</p>
</a-meta><hr><a-sec><p id="5.55.1"><a-v>सचन्द्रकुमुदं रम्यं सार्ककारण्डवं शुभम्।</a-v><a-v>तिष्यश्रवणकदम्बमभ्रशैवलशाद्वलम्॥ १</a-v></p>
<p id="5.55.2"><a-v>पुनर्वसु महामीनं लोहिताङ्गमहाग्रहम्।</a-v><a-v>ऐरावतमहाद्वीपं स्वातीहंसविलोडितम्॥ २</a-v></p>
<p id="5.55.3"><a-v>वातसंघातजातोर्मिं चन्द्रांशुशिशिराम्बुमत्।</a-v><a-v>भुजंगयक्षगन्धर्वप्रबुद्धकमलोत्पलम्॥ ३</a-v></p>
<p id="5.55.4"><a-v>ग्रसमान इवाकाशं ताराधिपमिवालिखन्।</a-v><a-v>हरन्निव सनक्षत्रं गगनं सार्कमण्डलम्॥ ४</a-v></p>
<p id="5.55.5"><a-v>मारुतस्यालयं श्रीमान्कपिर्व्योमचरो महान्।</a-v><a-v>हनूमान्मेघजालानि विकर्षन्निव गच्छति॥ ५</a-v></p>
<p id="5.55.6"><a-v>पाण्डुरारुणवर्णानि नीलमाञ्जिष्ठकानि च।</a-v><a-v>हरितारुणवर्णानि महाभ्राणि चकाशिरे॥ ६</a-v></p>
<p id="5.55.7"><a-v>प्रविशन्नभ्रजालानि निष्क्रमंश्च पुनः पुनः।</a-v><a-v>प्रच्छन्नश्च प्रकाशश्च चन्द्रमा इव लक्ष्यते॥ ७</a-v></p>
<p id="5.55.8"><a-v>नदन्नादेन महता मेघस्वनमहास्वनः।</a-v><a-v>आजगाम महातेजाः पुनर्मध्येन सागरम्॥ ८</a-v></p>
<p id="5.55.9"><a-v>पर्वतेन्द्रं सुनाभं च समुपस्पृश्य वीर्यवान्।</a-v><a-v>ज्यामुक्त इव नाराचो महावेगोऽभ्युपागतः॥ ९</a-v></p>
<p id="5.55.10"><a-v>स किंचिदनुसंप्राप्तः समालोक्य महागिरिम्।</a-v><a-v>महेन्द्रमेघसंकाशं ननाद हरिपुंगवः॥ १०</a-v></p>
<p id="5.55.11"><a-v>निशम्य नदतो नादं वानरास्ते समन्ततः।</a-v><a-v>बभूवुरुत्सुकाः सर्वे सुहृद्दर्शनकाङ्क्षिणः॥ ११</a-v></p>
<p id="5.55.12"><a-v>जाम्बवान्स हरिश्रेष्ठः प्रीतिसंहृष्टमानसः।</a-v><a-v>उपामन्त्र्य हरीन्सर्वानिदं वचनमब्रवीत्॥ १२</a-v></p>
<p id="5.55.13"><a-v>सर्वथा कृतकार्योऽसौ हनूमान्नात्र संशयः।</a-v><a-v>न ह्यस्याकृतकार्यस्य नाद एवंविधो भवेत्॥ १३</a-v></p>
<p id="5.55.14"><a-v>तस्या बाहूरुवेगं च निनादं च महात्मनः।</a-v><a-v>निशम्य हरयो हृष्टाः समुत्पेतुस्ततस्ततः॥ १४</a-v></p>
<p id="5.55.15"><a-v>ते नगाग्रान्नगाग्राणि शिखराच्छिखराणि च।</a-v><a-v>प्रहृष्टाः समपद्यन्त हनूमन्तं दिदृक्षवः॥ १५</a-v></p>
<p id="5.55.16"><a-v>ते प्रीताः पादपाग्रेषु गृह्य शाखाः सुपुष्पिताः।</a-v><a-v>वासांसीव प्रकाशानि समाविध्यन्त वानराः॥ १६</a-v></p>
<p id="5.55.17"><a-v>तमभ्रघनसंकाशमापतन्तं महाकपिम्।</a-v><a-v>दृष्ट्वा ते वानराः सर्वे तस्थुः प्राञ्जलयस्तदा॥ १७</a-v></p>
<p id="5.55.18"><a-v>ततस्तु वेगवांस्तस्य गिरेर्गिरिनिभः कपिः।</a-v><a-v>निपपात महेन्द्रस्य शिखरे पादपाकुले॥ १८</a-v></p>
<p id="5.55.19"><a-v>ततस्ते प्रीतमनसः सर्वे वानरपुंगवाः।</a-v><a-v>हनूमन्तं महात्मानं परिवार्योपतस्थिरे॥ १९</a-v></p>
<p id="5.55.20"><a-v>परिवार्य च ते सर्वे परां प्रीतिमुपागताः।</a-v><a-v>प्रहृष्टवदनाः सर्वे तमरोगमुपागतम्॥ २०</a-v></p>
<p id="5.55.21"><a-v>उपायनानि चादाय मूलानि च फलानि च।</a-v><a-v>प्रत्यर्चयन्हरिश्रेष्ठं हरयो मारुतात्मजम्॥ २१</a-v></p>
<p id="5.55.22"><a-v>विनेदुर्मुदिताः केचिच्चक्रुः किल किलां तथा।</a-v><a-v>हृष्टाः पादपशाखाश्च आनिन्युर्वानरर्षभाः॥ २२</a-v></p>
<p id="5.55.23"><a-v>हनूमांस्तु गुरून्वृद्धाञ्जाम्बवत्प्रमुखांस्तदा।</a-v><a-v>कुमारमङ्गदं चैव सोऽवन्दत महाकपिः॥ २३</a-v></p>
<p id="5.55.24"><a-v>स ताभ्यां पूजितः पूज्यः कपिभिश्च प्रसादितः।</a-v><a-v>दृष्टा देवीति विक्रान्तः संक्षेपेण न्यवेदयत्॥ २४</a-v></p>
<p id="5.55.25"><a-v>निषसाद च हस्तेन गृहीत्वा वालिनः सुतम्।</a-v><a-v>रमणीये वनोद्देशे महेन्द्रस्य गिरेस्तदा॥ २५</a-v></p>
<p id="5.55.26"><a-v>हनूमानब्रवीद्धृष्टस्तदा तान्वानरर्षभान्।</a-v><a-v>अशोकवनिकासंस्था दृष्टा सा जनकात्मजा॥ २६</a-v></p>
<p id="5.55.27"><a-v>रक्ष्यमाणा सुघोराभी राक्षसीभिरनिन्दिता।</a-v><a-v>एकवेणीधरा बाला रामदर्शनलालसा।</a-v><a-v>उपवासपरिश्रान्ता मलिना जटिला कृशा॥ २७</a-v></p>
<p id="5.55.28"><a-v>ततो दृष्टेति वचनं महार्थममृतोपमम्।</a-v><a-v>निशम्य मारुतेः सर्वे मुदिता वानरा भवन्॥ २८</a-v></p>
<p id="5.55.29"><a-v>क्ष्वेडन्त्यन्ये नदन्त्यन्ये गर्जन्त्यन्ये महाबलाः।</a-v><a-v>चक्रुः किल किलामन्ये प्रतिगर्जन्ति चापरे॥ २९</a-v></p>
<p id="5.55.30"><a-v>केचिदुच्छ्रितलाङ्गूलाः प्रहृष्टाः कपिकुञ्जराः।</a-v><a-v>अञ्चितायतदीर्घाणि लाङ्गूलानि प्रविव्यधुः॥ ३०</a-v></p>
<p id="5.55.31"><a-v>अपरे तु हनूमन्तं वानरा वारणोपमम्।</a-v><a-v>आप्लुत्य गिरिशृङ्गेभ्यः संस्पृशन्ति स्म हर्षिताः॥ ३१</a-v></p>
<p id="5.55.32"><a-v>उक्तवाक्यं हनूमन्तमङ्गदस्तु तदाब्रवीत्।</a-v><a-v>सर्वेषां हरिवीराणां मध्ये वाचमनुत्तमाम्॥ ३२</a-v></p>
<p id="5.55.33"><a-v>सत्त्वे वीर्ये न ते कश्चित्समो वानरविद्यते।</a-v><a-v>यदवप्लुत्य विस्तीर्णं सागरं पुनरागतः॥ ३३</a-v></p>
<p id="5.55.34"><a-v>दिष्ट्या दृष्टा त्वया देवी रामपत्नी यशस्विनी।</a-v><a-v>दिष्ट्या त्यक्ष्यति काकुत्स्थः शोकं सीता वियोगजम्॥ ३४</a-v></p>
<p id="5.55.35"><a-v>ततोऽङ्गदं हनूमन्तं जाम्बवन्तं च वानराः।</a-v><a-v>परिवार्य प्रमुदिता भेजिरे विपुलाः शिलाः॥ ३५</a-v></p>
<p id="5.55.36"><a-v>श्रोतुकामाः समुद्रस्य लङ्घनं वानरोत्तमाः।</a-v><a-v>दर्शनं चापि लङ्कायाः सीताया रावणस्य च।</a-v><a-v>तस्थुः प्राञ्जलयः सर्वे हनूमद्वदनोन्मुखाः॥ ३६</a-v></p>
<p id="5.55.37"><a-v>तस्थौ तत्राङ्गदः श्रीमान्वानरैर्बहुभिर्वृतः।</a-v><a-v>उपास्यमानो विबुधैर्दिवि देवपतिर्यथा॥ ३७</a-v></p>
<p id="5.55.38"><a-v>हनूमता कीर्तिमता यशस्विना</a-v><a-v>तथाङ्गदेनाङ्गदबद्धबाहुना।</a-v><a-v>मुदा तदाध्यासितमुन्नतं मह</a-v><a-v>न्महीधराग्रं ज्वलितं श्रियाभवत्॥ ३८</a-v></p>
<p><a-v>इति श्रीरामायणे सुन्दरकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
