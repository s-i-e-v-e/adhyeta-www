<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/057.sxml"><a-title>वाल्मीकिरामायणम् सुन्दरकाण्डम् ५७ सर्गः</a-title><a-meta>
<p>Unique Words: 151</p>
</a-meta><hr><a-sec><p id="5.57.1"><a-v>एतदाख्यानं तत्सर्वं हनूमान्मारुतात्मजः।</a-v><a-v>भूयः समुपचक्राम वचनं वक्तुमुत्तरम्॥ १</a-v></p>
<p id="5.57.2"><a-v>सफलो राघवोद्योगः सुग्रीवस्य च संभ्रमः।</a-v><a-v>शीलमासाद्य सीताया मम च प्लवनं महत्॥ २</a-v></p>
<p id="5.57.3"><a-v>आर्यायाः सदृशं शीलं सीतायाः प्लवगर्षभाः।</a-v><a-v>तपसा धारयेल्लोकान्क्रुद्धा वा निर्दहेदपि॥ ३</a-v></p>
<p id="5.57.4"><a-v>सर्वथातिप्रवृद्धोऽसौ रावणो राक्षसाधिपः।</a-v><a-v>यस्य तां स्पृशतो गात्रं तपसा न विनाशितम्॥ ४</a-v></p>
<p id="5.57.5"><a-v>न तदग्निशिखा कुर्यात्संस्पृष्टा पाणिना सती।</a-v><a-v>जनकस्यात्मजा कुर्यादुत्क्रोधकलुषीकृता॥ ५</a-v></p>
<p id="5.57.6"><a-v>अशोकवनिकामध्ये रावणस्य दुरात्मनः।</a-v><a-v>अधस्ताच्छिंशपावृक्षे साध्वी करुणमास्थिता॥ ६</a-v></p>
<p id="5.57.7"><a-v>राक्षसीभिः परिवृता शोकसंतापकर्शिता।</a-v><a-v>मेघलेखापरिवृता चन्द्रलेखेव निष्प्रभा॥ ७</a-v></p>
<p id="5.57.8"><a-v>अचिन्तयन्ती वैदेही रावणं बलदर्पितम्।</a-v><a-v>पतिव्रता च सुश्रोणी अवष्टब्धा च जानकी॥ ८</a-v></p>
<p id="5.57.9"><a-v>अनुरक्ता हि वैदेही रामं सर्वात्मना शुभा।</a-v><a-v>अनन्यचित्ता रामे च पौलोमीव पुरंदरे॥ ९</a-v></p>
<p id="5.57.10"><a-v>तदेकवासःसंवीता रजोध्वस्ता तथैव च।</a-v><a-v>शोकसंतापदीनाङ्गी सीता भर्तृहिते रता॥ १०</a-v></p>
<p id="5.57.11"><a-v>सा मया राक्षसी मध्ये तर्ज्यमाना मुहुर्मुहुः।</a-v><a-v>राक्षसीभिर्विरूपाभिर्दृष्टा हि प्रमदा वने॥ ११</a-v></p>
<p id="5.57.12"><a-v>एकवेणीधरा दीना भर्तृचिन्तापरायणा।</a-v><a-v>अधःशय्या विवर्णाङ्गी पद्मिनीव हिमागमे॥ १२</a-v></p>
<p id="5.57.13"><a-v>रावणाद्विनिवृत्तार्था मर्तव्यकृतनिश्चया।</a-v><a-v>कथंचिन्मृगशावाक्षी विश्वासमुपपादिता॥ १३</a-v></p>
<p id="5.57.14"><a-v>ततः संभाषिता चैव सर्वमर्थं च दर्शिता।</a-v><a-v>रामसुग्रीवसख्यं च श्रुत्वा प्रीतिमुपागता॥ १४</a-v></p>
<p id="5.57.15"><a-v>नियतः समुदाचारो भक्तिर्भर्तरि चोत्तमा॥ १५</a-v></p>
<p id="5.57.16"><a-v>यन्न हन्ति दशग्रीवं स महात्मा दशाननः।</a-v><a-v>निमित्तमात्रं रामस्तु वधे तस्य भविष्यति॥ १६</a-v></p>
<p id="5.57.17"><a-v>एवमास्ते महाभागा सीता शोकपरायणा।</a-v><a-v>यदत्र प्रतिकर्तव्यं तत्सर्वमुपपाद्यताम्॥ १७</a-v></p>
<p><a-v>इति श्रीरामायणे सुन्दरकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
