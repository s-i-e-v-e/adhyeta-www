<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/030.sxml"><a-title>वाल्मीकिरामायणम् सुन्दरकाण्डम् ३० सर्गः</a-title><a-meta>
<p>Unique Words: 114</p>
</a-meta><hr><a-sec><p id="5.30.1"><a-v>ततः शाखान्तरे लीनं दृष्ट्वा चलितमानसा।</a-v><a-v>सा ददर्श कपिं तत्र प्रश्रितं प्रियवादिनम्॥ १</a-v></p>
<p id="5.30.2"><a-v>सा तु दृष्ट्वा हरिश्रेष्ठं विनीतवदुपस्थितम्।</a-v><a-v>मैथिली चिन्तयामास स्वप्नोऽयमिति भामिनी॥ २</a-v></p>
<p id="5.30.3"><a-v>सा तं समीक्ष्यैव भृशं विसंज्ञा</a-v><a-v>गतासुकल्पेव बभूव सीता।</a-v><a-v>चिरेण संज्ञां प्रतिलभ्य चैव</a-v><a-v>विचिन्तयामास विशालनेत्रा॥ ३</a-v></p>
<p id="5.30.4"><a-v>स्वप्नो मयायं विकृतोऽद्य दृष्टः</a-v><a-v>शाखामृगः शास्त्रगणैर्निषिद्धः।</a-v><a-v>स्वस्त्यस्तु रामाय सलक्ष्मणाय</a-v><a-v>तथा पितुर्मे जनकस्य राज्ञः॥ ४</a-v></p>
<p id="5.30.5"><a-v>स्वप्नोऽपि नायं न हि मेऽस्ति निद्रा</a-v><a-v>शोकेन दुःखेन च पीडितायाः।</a-v><a-v>सुखं हि मे नास्ति यतोऽस्मि हीना</a-v><a-v>तेनेन्दुपूर्णप्रतिमाननेन॥ ५</a-v></p>
<p id="5.30.6"><a-v>अहं हि तस्याद्य मनो भवेन</a-v><a-v>संपीडिता तद्गतसर्वभावा।</a-v><a-v>विचिन्तयन्ती सततं तमेव</a-v><a-v>तथैव पश्यामि तथा शृणोमि॥ ६</a-v></p>
<p id="5.30.7"><a-v>मनोरथः स्यादिति चिन्तयामि</a-v><a-v>तथापि बुद्ध्या च वितर्कयामि।</a-v><a-v>किं कारणं तस्य हि नास्ति रूपं</a-v><a-v>सुव्यक्तरूपश्च वदत्ययं माम्॥ ७</a-v></p>
<p id="5.30.8"><a-v>नमोऽस्तु वाचस्पतये सवज्रिणे</a-v><a-v>स्वयम्भुवे चैव हुताशनाय।</a-v><a-v>अनेन चोक्तं यदिदं ममाग्रतो</a-v><a-v>वनौकसा तच्च तथास्तु नान्यथा॥ ८</a-v></p>
<p><a-v>इति श्रीरामायणे सुन्दरकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
