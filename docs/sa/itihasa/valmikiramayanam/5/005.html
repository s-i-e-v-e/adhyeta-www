<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/005.sxml"><a-title>वाल्मीकिरामायणम् सुन्दरकाण्डम् ५ सर्गः</a-title><a-meta>
<p>Unique Words: 279</p>
</a-meta><hr><a-sec><p id="5.5.1"><a-v>स निकामं विनामेषु विचरन्कामरूपधृक्।</a-v><a-v>विचचार कपिर्लङ्कां लाघवेन समन्वितः॥ १</a-v></p>
<p id="5.5.2"><a-v>आससादाथ लक्ष्मीवान्राक्षसेन्द्रनिवेशनम्।</a-v><a-v>प्राकारेणार्कवर्णेन भास्वरेणाभिसंवृतम्॥ २</a-v></p>
<p id="5.5.3"><a-v>रक्षितं राक्षसैर्भीमैः सिंहैरिव महद्वनम्।</a-v><a-v>समीक्षमाणो भवनं चकाशे कपिकुञ्जरः॥ ३</a-v></p>
<p id="5.5.4"><a-v>रूप्यकोपहितैश्चित्रैस्तोरणैर्हेमभूषितैः।</a-v><a-v>विचित्राभिश्च कक्ष्याभिर्द्वारैश्च रुचिरैर्वृतम्॥ ४</a-v></p>
<p id="5.5.5"><a-v>गजास्थितैर्महामात्रैः शूरैश्च विगतश्रमैः।</a-v><a-v>उपस्थितमसंहार्यैर्हयैः स्यन्दनयायिभिः॥ ५</a-v></p>
<p id="5.5.6"><a-v>सिंहव्याघ्रतनुत्राणैर्दान्तकाञ्चनराजतैः।</a-v><a-v>घोषवद्भिर्विचित्रैश्च सदा विचरितं रथैः॥ ६</a-v></p>
<p id="5.5.7"><a-v>बहुरत्नसमाकीर्णं परार्ध्यासनभाजनम्।</a-v><a-v>महारथसमावासं महारथमहासनम्॥ ७</a-v></p>
<p id="5.5.8"><a-v>दृश्यैश्च परमोदारैस्तैस्तैश्च मृगपक्षिभिः।</a-v><a-v>विविधैर्बहुसाहस्रैः परिपूर्णं समन्ततः॥ ८</a-v></p>
<p id="5.5.9"><a-v>विनीतैरन्तपालैश्च रक्षोभिश्च सुरक्षितम्।</a-v><a-v>मुख्याभिश्च वरस्त्रीभिः परिपूर्णं समन्ततः॥ ९</a-v></p>
<p id="5.5.10"><a-v>मुदितप्रमदा रत्नं राक्षसेन्द्रनिवेशनम्।</a-v><a-v>वराभरणनिर्ह्रादैः समुद्रस्वननिःस्वनम्॥ १०</a-v></p>
<p id="5.5.11"><a-v>तद्राजगुणसंपन्नं मुख्यैश्च वरचन्दनैः।</a-v><a-v>भेरीमृदङ्गाभिरुतं शङ्खघोषविनादितम्॥ ११</a-v></p>
<p id="5.5.12"><a-v>नित्यार्चितं पर्वहुतं पूजितं राक्षसैः सदा।</a-v><a-v>समुद्रमिव गम्भीरं समुद्रमिव निःस्वनम्॥ १२</a-v></p>
<p id="5.5.13"><a-v>महात्मानो महद्वेश्म महारत्नपरिच्छदम्।</a-v><a-v>महाजनसमाकीर्णं ददर्श स महाकपिः॥ १३</a-v></p>
<p id="5.5.14"><a-v>विराजमानं वपुषा गजाश्वरथसंकुलम्।</a-v><a-v>लङ्काभरणमित्येव सोऽमन्यत महाकपिः॥ १४</a-v></p>
<p id="5.5.15"><a-v>गृहाद्गृहं राक्षसानामुद्यानानि च वानरः।</a-v><a-v>वीक्षमाणो ह्यसंत्रस्तः प्रासादांश्च चचार सः॥ १५</a-v></p>
<p id="5.5.16"><a-v>अवप्लुत्य महावेगः प्रहस्तस्य निवेशनम्।</a-v><a-v>ततोऽन्यत्पुप्लुवे वेश्म महापार्श्वस्य वीर्यवान्॥ १६</a-v></p>
<p id="5.5.17"><a-v>अथ मेघप्रतीकाशं कुम्भकर्णनिवेशनम्।</a-v><a-v>विभीषणस्य च तथा पुप्लुवे स महाकपिः॥ १७</a-v></p>
<p id="5.5.18"><a-v>महोदरस्य च तथा विरूपाक्षस्य चैव हि।</a-v><a-v>विद्युज्जिह्वस्य भवनं विद्युन्मालेस्तथैव च।</a-v><a-v>वज्रदंष्ट्रस्य च तथा पुप्लुवे स महाकपिः॥ १८</a-v></p>
<p id="5.5.19"><a-v>शुकस्य च महावेगः सारणस्य च धीमतः।</a-v><a-v>तथा चेन्द्रजितो वेश्म जगाम हरियूथपः॥ १९</a-v></p>
<p id="5.5.20"><a-v>जम्बुमालेः सुमालेश्च जगाम हरियूथपः।</a-v><a-v>रश्मिकेतोश्च भवनं सूर्यशत्रोस्तथैव च॥ २०</a-v></p>
<p id="5.5.21"><a-v>धूम्राक्षस्य च संपातेर्भवनं मारुतात्मजः।</a-v><a-v>विद्युद्रूपस्य भीमस्य घनस्य विघनस्य च॥ २१</a-v></p>
<p id="5.5.22"><a-v>शुकनाभस्य वक्रस्य शठस्य विकटस्य च।</a-v><a-v>ह्रस्वकर्णस्य दंष्ट्रस्य रोमशस्य च रक्षसः॥ २२</a-v></p>
<p id="5.5.23"><a-v>युद्धोन्मत्तस्य मत्तस्य ध्वजग्रीवस्य नादिनः।</a-v><a-v>विद्युज्जिह्वेन्द्रजिह्वानां तथा हस्तिमुखस्य च॥ २३</a-v></p>
<p id="5.5.24"><a-v>करालस्य पिशाचस्य शोणिताक्षस्य चैव हि।</a-v><a-v>क्रममाणः क्रमेणैव हनूमान्मारुतात्मजः॥ २४</a-v></p>
<p id="5.5.25"><a-v>तेषु तेषु महार्हेषु भवनेषु महायशाः।</a-v><a-v>तेषामृद्धिमतामृद्धिं ददर्श स महाकपिः॥ २५</a-v></p>
<p id="5.5.26"><a-v>सर्वेषां समतिक्रम्य भवनानि समन्ततः।</a-v><a-v>आससादाथ लक्ष्मीवान्राक्षसेन्द्रनिवेशनम्॥ २६</a-v></p>
<p id="5.5.27"><a-v>रावणस्योपशायिन्यो ददर्श हरिसत्तमः।</a-v><a-v>विचरन्हरिशार्दूलो राक्षसीर्विकृतेक्षणाः।</a-v><a-v>शूलमुद्गरहस्ताश्च शक्तो तोमरधारिणीः॥ २७</a-v></p>
<p id="5.5.28"><a-v>ददर्श विविधान्गुल्मांस्तस्य रक्षःपतेर्गृहे॥ २८</a-v></p>
<p id="5.5.29"><a-v>रक्ताञ्श्वेतान्सितांश्चैव हरींश्चैव महाजवान्।</a-v><a-v>कुलीनान्रूपसंपन्नान्गजान्परगजारुजान्॥ २९</a-v></p>
<p id="5.5.30"><a-v>निष्ठितान्गजशिखायामैरावतसमान्युधि।</a-v><a-v>निहन्तॄन्परसैन्यानां गृहे तस्मिन्ददर्श सः॥ ३०</a-v></p>
<p id="5.5.31"><a-v>क्षरतश्च यथा मेघान्स्रवतश्च यथा गिरीन्।</a-v><a-v>मेघस्तनितनिर्घोषान्दुर्धर्षान्समरे परैः॥ ३१</a-v></p>
<p id="5.5.32"><a-v>सहस्रं वाहिनीस्तत्र जाम्बूनदपरिष्कृताः।</a-v><a-v>हेमजालैरविच्छिन्नास्तरुणादित्यसंनिभाः॥ ३२</a-v></p>
<p id="5.5.33"><a-v>ददर्श राक्षसेन्द्रस्य रावणस्य निवेशने।</a-v><a-v>शिबिका विविधाकाराः स कपिर्मारुतात्मजः॥ ३३</a-v></p>
<p id="5.5.34"><a-v>लतागृहाणि चित्राणि चित्रशालागृहाणि च।</a-v><a-v>क्रीडागृहाणि चान्यानि दारुपर्वतकानपि॥ ३४</a-v></p>
<p id="5.5.35"><a-v>कामस्य गृहकं रम्यं दिवागृहकमेव च।</a-v><a-v>ददर्श राक्षसेन्द्रस्य रावणस्य निवेशने॥ ३५</a-v></p>
<p id="5.5.36"><a-v>स मन्दरतलप्रख्यं मयूरस्थानसंकुलम्।</a-v><a-v>ध्वजयष्टिभिराकीर्णं ददर्श भवनोत्तमम्॥ ३६</a-v></p>
<p id="5.5.37"><a-v>अनन्तरत्ननिचयं निधिजालं समन्ततः।</a-v><a-v>धीरनिष्ठितकर्मान्तं गृहं भूतपतेरिव॥ ३७</a-v></p>
<p id="5.5.38"><a-v>अर्चिर्भिश्चापि रत्नानां तेजसा रावणस्य च।</a-v><a-v>विरराजाथ तद्वेश्म रश्मिमानिव रश्मिभिः॥ ३८</a-v></p>
<p id="5.5.39"><a-v>जाम्बूनदमयान्येव शयनान्यासनानि च।</a-v><a-v>भाजनानि च शुभ्राणि ददर्श हरियूथपः॥ ३९</a-v></p>
<p id="5.5.40"><a-v>मध्वासवकृतक्लेदं मणिभाजनसंकुलम्।</a-v><a-v>मनोरममसंबाधं कुबेरभवनं यथा॥ ४०</a-v></p>
<p id="5.5.41"><a-v>नूपुराणां च घोषेण काञ्चीनां निनदेन च।</a-v><a-v>मृदङ्गतलघोषैश्च घोषवद्भिर्विनादितम्॥ ४१</a-v></p>
<p id="5.5.42"><a-v>प्रासादसंघातयुतं स्त्रीरत्नशतसंकुलम्।</a-v><a-v>सुव्यूढकक्ष्यं हनुमान्प्रविवेश महागृहम्॥ ४२</a-v></p>
<p><a-v>इति श्रीरामायणे सुन्दरकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
