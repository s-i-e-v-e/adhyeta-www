<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/031.sxml"><a-title>वाल्मीकिरामायणम् सुन्दरकाण्डम् ३१ सर्गः</a-title><a-meta>
<p>Unique Words: 251</p>
</a-meta><hr><a-sec><p id="5.31.1"><a-v>तामब्रवीन्महातेजा हनूमान्मारुतात्मजः।</a-v><a-v>शिरस्यञ्जलिमाधाय सीतां मधुरया गिरा॥ १</a-v></p>
<p id="5.31.2"><a-v>का नु पद्मपलाशाक्षी क्लिष्टकौशेयवासिनी।</a-v><a-v>द्रुमस्य शाखामालम्ब्य तिष्ठसि त्वमनिन्दिता॥ २</a-v></p>
<p id="5.31.3"><a-v>किमर्थं तव नेत्राभ्यां वारि स्रवति शोकजम्।</a-v><a-v>पुण्डरीकपलाशाभ्यां विप्रकीर्णमिवोदकम्॥ ३</a-v></p>
<p id="5.31.4"><a-v>सुराणामसुराणां च नागगन्धर्वरक्षसाम्।</a-v><a-v>यक्षाणां किंनराणां च का त्वं भवसि शोभने॥ ४</a-v></p>
<p id="5.31.5"><a-v>का त्वं भवसि रुद्राणां मरुतां वा वरानने।</a-v><a-v>वसूनां वा वरारोहे देवता प्रतिभासि मे॥ ५</a-v></p>
<p id="5.31.6"><a-v>किं नु चन्द्रमसा हीना पतिता विबुधालयात्।</a-v><a-v>रोहिणी ज्योतिषां श्रेष्ठा श्रेष्ठा सर्वगुणान्विता॥ ६</a-v></p>
<p id="5.31.7"><a-v>कोपाद्वा यदि वा मोहाद्भर्तारमसितेक्षणा।</a-v><a-v>वसिष्ठं कोपयित्वा त्वं नासि कल्याण्यरुन्धती॥ ७</a-v></p>
<p id="5.31.8"><a-v>को नौ पुत्रः पिता भ्रात भर्ता वा ते सुमध्यमे।</a-v><a-v>अस्माल्लोकादमुं लोकं गतं त्वमनुशोचसि॥ ८</a-v></p>
<p id="5.31.9"><a-v>व्यञ्जनानि हि ते यानि लक्षणानि च लक्षये।</a-v><a-v>महिषी भूमिपालस्य राजकन्यासि मे मता॥ ९</a-v></p>
<p id="5.31.10"><a-v>रावणेन जनस्थानाद्बलादपहृता यदि।</a-v><a-v>सीता त्वमसि भद्रं ते तन्ममाचक्ष्व पृच्छतः॥ १०</a-v></p>
<p id="5.31.11"><a-v>सा तस्य वचनं श्रुत्वा रामकीर्तनहर्षिता।</a-v><a-v>उवाच वाक्यं वैदेही हनूमन्तं द्रुमाश्रितम्॥ ११</a-v></p>
<p id="5.31.12"><a-v>दुहिता जनकस्याहं वैदेहस्य महात्मनः।</a-v><a-v>सीता च नाम नाम्नाहं भार्या रामस्य धीमतः॥ १२</a-v></p>
<p id="5.31.13"><a-v>समा द्वादश तत्राहं राघवस्य निवेशने।</a-v><a-v>भुञ्जाना मानुषान्भोगान्सर्वकामसमृद्धिनी॥ १३</a-v></p>
<p id="5.31.14"><a-v>ततस्त्रयोदशे वर्षे राज्येनेक्ष्वाकुनन्दनम्।</a-v><a-v>अभिषेचयितुं राजा सोपाध्यायः प्रचक्रमे॥ १४</a-v></p>
<p id="5.31.15"><a-v>तस्मिन्संभ्रियमाणे तु राघवस्याभिषेचने।</a-v><a-v>कैकेयी नाम भर्तारं देवी वचनमब्रवीत्॥ १५</a-v></p>
<p id="5.31.16"><a-v>न पिबेयं न खादेयं प्रत्यहं मम भोजनम्।</a-v><a-v>एष मे जीवितस्यान्तो रामो यद्यभिषिच्यते॥ १६</a-v></p>
<p id="5.31.17"><a-v>यत्तदुक्तं त्वया वाक्यं प्रीत्या नृपतिसत्तम।</a-v><a-v>तच्चेन्न वितथं कार्यं वनं गच्छतु राघवः॥ १७</a-v></p>
<p id="5.31.18"><a-v>स राजा सत्यवाग्देव्या वरदानमनुस्मरन्।</a-v><a-v>मुमोह वचनं श्रुत्वा कैकेय्याः क्रूरमप्रियम्॥ १८</a-v></p>
<p id="5.31.19"><a-v>ततस्तु स्थविरो राजा सत्यधर्मे व्यवस्थितः।</a-v><a-v>ज्येष्ठं यशस्विनं पुत्रं रुदन्राज्यमयाचत॥ १९</a-v></p>
<p id="5.31.20"><a-v>स पितुर्वचनं श्रीमानभिषेकात्परं प्रियम्।</a-v><a-v>मनसा पूर्वमासाद्य वाचा प्रतिगृहीतवान्॥ २०</a-v></p>
<p id="5.31.21"><a-v>दद्यान्न प्रतिगृह्णीयान्न ब्रूयत्किंचिदप्रियम्।</a-v><a-v>अपि जीवितहेतोर्हि रामः सत्यपराक्रमः॥ २१</a-v></p>
<p id="5.31.22"><a-v>स विहायोत्तरीयाणि महार्हाणि महायशाः।</a-v><a-v>विसृज्य मनसा राज्यं जनन्यै मां समादिशत्॥ २२</a-v></p>
<p id="5.31.23"><a-v>साहं तस्याग्रतस्तूर्णं प्रस्थिता वनचारिणी।</a-v><a-v>न हि मे तेन हीनाया वासः स्वर्गेऽपि रोचते॥ २३</a-v></p>
<p id="5.31.24"><a-v>प्रागेव तु महाभागः सौमित्रिर्मित्रनन्दनः।</a-v><a-v>पूर्वजस्यानुयात्रार्थे द्रुमचीरैरलंकृतः॥ २४</a-v></p>
<p id="5.31.25"><a-v>ते वयं भर्तुरादेशं बहु मान्यदृढव्रताः।</a-v><a-v>प्रविष्टाः स्म पुराद्दृष्टं वनं गम्भीरदर्शनम्॥ २५</a-v></p>
<p id="5.31.26"><a-v>वसतो दण्डकारण्ये तस्याहममितौजसः।</a-v><a-v>रक्षसापहृता भार्या रावणेन दुरात्मना॥ २६</a-v></p>
<p id="5.31.27"><a-v>द्वौ मासौ तेन मे कालो जीवितानुग्रहः कृतः।</a-v><a-v>ऊर्ध्वं द्वाभ्यां तु मासाभ्यां ततस्त्यक्ष्यामि जीवितम्॥ २७</a-v></p>
<p><a-v>इति श्रीरामायणे सुन्दरकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
