<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् २१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/021.sxml"><a-title>वाल्मीकिरामायणम् सुन्दरकाण्डम् २१ सर्गः</a-title><a-meta>
<p>Unique Words: 171</p>
</a-meta><hr><a-sec><p id="5.21.1"><a-v>इत्युक्त्वा मैथिलीं राजा रावणः शत्रुरावणः।</a-v><a-v>संदिश्य च ततः सर्वा राक्षसीर्निर्जगाम ह॥ १</a-v></p>
<p id="5.21.2"><a-v>निष्क्रान्ते राक्षसेन्द्रे तु पुनरन्तःपुरं गते।</a-v><a-v>राक्षस्यो भीमरूपास्ताः सीतां समभिदुद्रुवुः॥ २</a-v></p>
<p id="5.21.3"><a-v>ततः सीतामुपागम्य राक्षस्यः क्रोधमूर्छिताः।</a-v><a-v>परं परुषया वाचा वैदेहीमिदमब्रुवन्॥ ३</a-v></p>
<p id="5.21.4"><a-v>पौलस्त्यस्य वरिष्ठस्य रावणस्य महात्मनः।</a-v><a-v>दशग्रीवस्य भार्यात्वं सीते न बहु मन्यसे॥ ४</a-v></p>
<p id="5.21.5"><a-v>ततस्त्वेकजटा नाम राक्षसी वाक्यमब्रवीत्।</a-v><a-v>आमन्त्र्य क्रोधताम्राक्षी सीतां करतलोदरीम्॥ ५</a-v></p>
<p id="5.21.6"><a-v>प्रजापतीनां षण्णां तु चतुर्थो यः प्रजापतिः।</a-v><a-v>मानसो ब्रह्मणः पुत्रः पुलस्त्य इति विश्रुतः॥ ६</a-v></p>
<p id="5.21.7"><a-v>पुलस्त्यस्य तु तेजस्वी महर्षिर्मानसः सुतः।</a-v><a-v>नाम्ना स विश्रवा नाम प्रजापतिसमप्रभः॥ ७</a-v></p>
<p id="5.21.8"><a-v>तस्य पुत्रो विशालाक्षि रावणः शत्रुरावणः।</a-v><a-v>तस्य त्वं राक्षसेन्द्रस्य भार्या भवितुमर्हसि।</a-v><a-v>मयोक्तं चारुसर्वाङ्गि वाक्यं किं नानुमन्यसे॥ ८</a-v></p>
<p id="5.21.9"><a-v>ततो हरिजटा नाम राक्षसी वाक्यमब्रवीत्।</a-v><a-v>विवृत्य नयने कोपान्मार्जारसदृशेक्षणा॥ ९</a-v></p>
<p id="5.21.10"><a-v>येन देवास्त्रयस्त्रिंशद्देवराजश्च निर्जितः।</a-v><a-v>तस्य त्वं राक्षसेन्द्रस्य भार्या भवितुमर्हसि॥ १०</a-v></p>
<p id="5.21.11"><a-v>वीर्योत्सिक्तस्य शूरस्य संग्रामेष्वनिवर्तिनः।</a-v><a-v>बलिनो वीर्ययुक्तस्या भार्यात्वं किं न लप्स्यसे॥ ११</a-v></p>
<p id="5.21.12"><a-v>प्रियां बहुमतां भार्यां त्यक्त्वा राजा महाबलः।</a-v><a-v>सर्वासां च महाभागां त्वामुपैष्यति रावणः॥ १२</a-v></p>
<p id="5.21.13"><a-v>समृद्धं स्त्रीसहस्रेण नानारत्नोपशोभितम्।</a-v><a-v>अन्तःपुरं समुत्सृज्य त्वामुपैष्यति रावणः॥ १३</a-v></p>
<p id="5.21.14"><a-v>असकृद्देवता युद्धे नागगन्धर्वदानवाः।</a-v><a-v>निर्जिताः समरे येन स ते पार्श्वमुपागतः॥ १४</a-v></p>
<p id="5.21.15"><a-v>तस्य सर्वसमृद्धस्या रावणस्य महात्मनः।</a-v><a-v>किमर्थं राक्षसेन्द्रस्य भार्यात्वं नेच्छसेऽधमे॥ १५</a-v></p>
<p id="5.21.16"><a-v>यस्य सूर्यो न तपति भीतो यस्य च मारुतः।</a-v><a-v>न वाति स्मायतापाङ्गे किं त्वं तस्य न तिष्ठसि॥ १६</a-v></p>
<p id="5.21.17"><a-v>पुष्पवृष्टिं च तरवो मुमुचुर्यस्य वै भयात्।</a-v><a-v>शैलाश्च सुभ्रु पानीयं जलदाश्च यदेच्छति॥ १७</a-v></p>
<p id="5.21.18"><a-v>तस्य नैरृतराजस्य राजराजस्य भामिनि।</a-v><a-v>किं त्वं न कुरुषे बुद्धिं भार्यार्थे रावणस्य हि॥ १८</a-v></p>
<p id="5.21.19"><a-v>साधु ते तत्त्वतो देवि कथितं साधु भामिनि।</a-v><a-v>गृहाण सुस्मिते वाक्यमन्यथा न भविष्यसि॥ १९</a-v></p>
<p><a-v>इति श्रीरामायणे सुन्दरकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
