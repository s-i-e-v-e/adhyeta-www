<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ५३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/053.sxml"><a-title>वाल्मीकिरामायणम् सुन्दरकाण्डम् ५३ सर्गः</a-title><a-meta>
<p>Unique Words: 251</p>
</a-meta><hr><a-sec><p id="5.53.1"><a-v>संदीप्यमानां विध्वस्तां त्रस्तरक्षो गणां पुरीम्।</a-v><a-v>अवेक्ष्य हानुमाँल्लङ्कां चिन्तयामास वानरः॥ १</a-v></p>
<p id="5.53.2"><a-v>तस्याभूत्सुमहांस्त्रासः कुत्सा चात्मन्यजायत।</a-v><a-v>लङ्कां प्रदहता कर्म किंस्वित्कृतमिदं मया॥ २</a-v></p>
<p id="5.53.3"><a-v>धन्यास्ते पुरुषश्रेष्ठ ये बुद्ध्या कोपमुत्थितम्।</a-v><a-v>निरुन्धन्ति महात्मानो दीप्तमग्निमिवाम्भसा॥ ३</a-v></p>
<p id="5.53.4"><a-v>यदि दग्धा त्वियं लङ्का नूनमार्यापि जानकी।</a-v><a-v>दग्धा तेन मया भर्तुर्हतं कार्यमजानता॥ ४</a-v></p>
<p id="5.53.5"><a-v>यदर्थमयमारम्भस्तत्कार्यमवसादितम्।</a-v><a-v>मया हि दहता लङ्कां न सीता परिरक्षिता॥ ५</a-v></p>
<p id="5.53.6"><a-v>ईषत्कार्यमिदं कार्यं कृतमासीन्न संशयः।</a-v><a-v>तस्य क्रोधाभिभूतेन मया मूलक्षयः कृतः॥ ६</a-v></p>
<p id="5.53.7"><a-v>विनष्टा जानकी व्यक्तं न ह्यदग्धः प्रदृश्यते।</a-v><a-v>लङ्कायाः कश्चिदुद्देशः सर्वा भस्मीकृता पुरी॥ ७</a-v></p>
<p id="5.53.8"><a-v>यदि तद्विहतं कार्यं मया प्रज्ञाविपर्ययात्।</a-v><a-v>इहैव प्राणसंन्यासो ममापि ह्यतिरोचते॥ ८</a-v></p>
<p id="5.53.9"><a-v>किमग्नौ निपताम्यद्य आहोस्विद्वडवामुखे।</a-v><a-v>शरीरमाहो सत्त्वानां दद्मि सागरवासिनाम्॥ ९</a-v></p>
<p id="5.53.10"><a-v>कथं हि जीवता शक्यो मया द्रष्टुं हरीश्वरः।</a-v><a-v>तौ वा पुरुषशार्दूलौ कार्यसर्वस्वघातिना॥ १०</a-v></p>
<p id="5.53.11"><a-v>मया खलु तदेवेदं रोषदोषात्प्रदर्शितम्।</a-v><a-v>प्रथितं त्रिषु लोकेषु कपितमनवस्थितम्॥ ११</a-v></p>
<p id="5.53.12"><a-v>धिगस्तु राजसं भावमनीशमनवस्थितम्।</a-v><a-v>ईश्वरेणापि यद्रागान्मया सीता न रक्षिता॥ १२</a-v></p>
<p id="5.53.13"><a-v>विनष्टायां तु सीतायां तावुभौ विनशिष्यतः।</a-v><a-v>तयोर्विनाशे सुग्रीवः सबन्धुर्विनशिष्यति॥ १३</a-v></p>
<p id="5.53.14"><a-v>एतदेव वचः श्रुत्वा भरतो भ्रातृवत्सलः।</a-v><a-v>धर्मात्मा सहशत्रुघ्नः कथं शक्ष्यति जीवितुम्॥ १४</a-v></p>
<p id="5.53.15"><a-v>इक्ष्वाकुवंशे धर्मिष्ठे गते नाशमसंशयम्।</a-v><a-v>भविष्यन्ति प्रजाः सर्वाः शोकसंतापपीडिताः॥ १५</a-v></p>
<p id="5.53.16"><a-v>तदहं भाग्यरहितो लुप्तधर्मार्थसंग्रहः।</a-v><a-v>रोषदोषपरीतात्मा व्यक्तं लोकविनाशनः॥ १६</a-v></p>
<p id="5.53.17"><a-v>इति चिन्तयतस्तस्य निमित्तान्युपपेदिरे।</a-v><a-v>पूरमप्युपलब्धानि साक्षात्पुनरचिन्तयत्॥ १७</a-v></p>
<p id="5.53.18"><a-v>अथ वा चारुसर्वाङ्गी रक्षिता स्वेन तेजसा।</a-v><a-v>न नशिष्यति कल्याणी नाग्निरग्नौ प्रवर्तते॥ १८</a-v></p>
<p id="5.53.19"><a-v>न हि धर्मान्मनस्तस्य भार्याममिततेजसः।</a-v><a-v>स्वचारित्राभिगुप्तां तां स्प्रष्टुमर्हति पावकः॥ १९</a-v></p>
<p id="5.53.20"><a-v>नूनं रामप्रभावेन वैदेह्याः सुकृतेन च।</a-v><a-v>यन्मां दहनकर्मायं नादहद्धव्यवाहनः॥ २०</a-v></p>
<p id="5.53.21"><a-v>त्रयाणां भरतादीनां भ्रातॄणां देवता च या।</a-v><a-v>रामस्य च मनःकान्ता सा कथं विनशिष्यति॥ २१</a-v></p>
<p id="5.53.22"><a-v>यद्वा दहनकर्मायं सर्वत्र प्रभुरव्ययः।</a-v><a-v>न मे दहति लाङ्गूलं कथमार्यां प्रधक्ष्यति॥ २२</a-v></p>
<p id="5.53.23"><a-v>तपसा सत्यवाक्येन अनन्यत्वाच्च भर्तरि।</a-v><a-v>अपि सा निर्दहेदग्निं न तामग्निः प्रधक्ष्यति॥ २३</a-v></p>
<p id="5.53.24"><a-v>स तथा चिन्तयंस्तत्र देव्या धर्मपरिग्रहम्।</a-v><a-v>शुश्राव हनुमान्वाक्यं चारणानां महात्मनाम्॥ २४</a-v></p>
<p id="5.53.25"><a-v>अहो खलु कृतं कर्म दुर्विषह्यं हनूमता।</a-v><a-v>अग्निं विसृजताभीक्ष्णं भीमं राक्षससद्मनि॥ २५</a-v></p>
<p id="5.53.26"><a-v>दग्धेयं नगरी लङ्का साट्टप्राकारतोरणा।</a-v><a-v>जानकी न च दग्धेति विस्मयोऽद्भुत एव नः॥ २६</a-v></p>
<p id="5.53.27"><a-v>स निमित्तैश्च दृष्टार्थैः कारणैश्च महागुणैः।</a-v><a-v>ऋषिवाक्यैश्च हनुमानभवत्प्रीतमानसः॥ २७</a-v></p>
<p id="5.53.28"><a-v>ततः कपिः प्राप्तमनोरथार्थ</a-v><a-v>स्तामक्षतां राजसुतां विदित्वा।</a-v><a-v>प्रत्यक्षतस्तां पुनरेव दृष्ट्वा</a-v><a-v>प्रतिप्रयाणाय मतिं चकार॥ २८</a-v></p>
<p><a-v>इति श्रीरामायणे सुन्दरकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
