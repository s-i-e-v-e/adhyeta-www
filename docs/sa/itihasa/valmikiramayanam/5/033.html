<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ३३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/033.sxml"><a-title>वाल्मीकिरामायणम् सुन्दरकाण्डम् ३३ सर्गः</a-title><a-meta>
<p>Unique Words: 644</p>
</a-meta><hr><a-sec><p id="5.33.1"><a-v>तां तु राम कथां श्रुत्वा वैदेही वानरर्षभात्।</a-v><a-v>उवाच वचनं सान्त्वमिदं मधुरया गिरा॥ १</a-v></p>
<p id="5.33.2"><a-v>क्व ते रामेण संसर्गः कथं जानासि लक्ष्मणम्।</a-v><a-v>वानराणां नराणां च कथमासीत्समागमः॥ २</a-v></p>
<p id="5.33.3"><a-v>यानि रामस्य लिङ्गानि लक्ष्मणस्य च वानर।</a-v><a-v>तानि भूयः समाचक्ष्व न मां शोकः समाविशेत्॥ ३</a-v></p>
<p id="5.33.4"><a-v>कीदृशं तस्य संस्थानं रूपं रामस्य कीदृशम्।</a-v><a-v>कथमूरू कथं बाहू लक्ष्मणस्य च शंस मे॥ ४</a-v></p>
<p id="5.33.5"><a-v>एवमुक्तस्तु वैदेह्या हनूमान्मारुतात्मजः।</a-v><a-v>ततो रामं यथातत्त्वमाख्यातुमुपचक्रमे॥ ५</a-v></p>
<p id="5.33.6"><a-v>जानन्ती बत दिष्ट्या मां वैदेहि परिपृच्छसि।</a-v><a-v>भर्तुः कमलपत्राक्षि संख्यानं लक्ष्मणस्य च॥ ६</a-v></p>
<p id="5.33.7"><a-v>यानि रामस्य चिह्नानि लक्ष्मणस्य च यानि वै।</a-v><a-v>लक्षितानि विशालाक्षि वदतः शृणु तानि मे॥ ७</a-v></p>
<p id="5.33.8"><a-v>रामः कमलपत्राक्षः सर्वभूतमनोहरः।</a-v><a-v>रूपदाक्षिण्यसंपन्नः प्रसूतो जनकात्मजे॥ ८</a-v></p>
<p id="5.33.9"><a-v>तेजसादित्यसंकाशः क्षमया पृथिवीसमः।</a-v><a-v>बृहस्पतिसमो बुद्ध्या यशसा वासवोपमः॥ ९</a-v></p>
<p id="5.33.10"><a-v>रक्षिता जीवलोकस्य स्वजनस्य च रक्षिता।</a-v><a-v>रक्षिता स्वस्य वृत्तस्य धर्मस्य च परंतपः॥ १०</a-v></p>
<p id="5.33.11"><a-v>रामो भामिनि लोकस्य चातुर्वर्ण्यस्य रक्षिता।</a-v><a-v>मर्यादानां च लोकस्य कर्ता कारयिता च सः॥ ११</a-v></p>
<p id="5.33.12"><a-v>अर्चिष्मानर्चितोऽत्यर्थं ब्रह्मचर्यव्रते स्थितः।</a-v><a-v>साधूनामुपकारज्ञः प्रचारज्ञश्च कर्मणाम्॥ १२</a-v></p>
<p id="5.33.13"><a-v>राजविद्याविनीतश्च ब्राह्मणानामुपासिता।</a-v><a-v>श्रुतवाञ्शीलसंपन्नो विनीतश्च परंतपः॥ १३</a-v></p>
<p id="5.33.14"><a-v>यजुर्वेदविनीतश्च वेदविद्भिः सुपूजितः।</a-v><a-v>धनुर्वेदे च वेदे च वेदाङ्गेषु च निष्ठितः॥ १४</a-v></p>
<p id="5.33.15"><a-v>विपुलांसो महाबाहुः कम्बुग्रीवः शुभाननः।</a-v><a-v>गूढजत्रुः सुताम्राक्षो रामो देवि जनैः श्रुतः॥ १५</a-v></p>
<p id="5.33.16"><a-v>दुन्दुभिस्वननिर्घोषः स्निग्धवर्णः प्रतापवान्।</a-v><a-v>समः समविभक्ताङ्गो वर्णं श्यामं समाश्रितः॥ १६</a-v></p>
<p id="5.33.17"><a-v>त्रिस्थिरस्त्रिप्रलम्बश्च त्रिसमस्त्रिषु चोन्नतः।</a-v><a-v>त्रिवलीवांस्त्र्यवणतश्चतुर्व्यङ्गस्त्रिशीर्षवान्॥ १७</a-v></p>
<p id="5.33.18"><a-v>चतुष्कलश्चतुर्लेखश्चतुष्किष्कुश्चतुःसमः।</a-v><a-v>चतुर्दशसमद्वन्द्वश्चतुर्दष्टश्चतुर्गतिः॥ १८</a-v></p>
<p id="5.33.19"><a-v>महौष्ठहनुनासश्च पञ्चस्निग्धोऽष्टवंशवान्।</a-v><a-v>दशपद्मो दशबृहत्त्रिभिर्व्याप्तो द्विशुक्लवान्।</a-v><a-v>षडुन्नतो नवतनुस्त्रिभिर्व्याप्नोति राघवः॥ १९</a-v></p>
<p id="5.33.20"><a-v>सत्यधर्मपरः श्रीमान्संग्रहानुग्रहे रतः।</a-v><a-v>देशकालविभागज्ञः सर्वलोकप्रियंवदः॥ २०</a-v></p>
<p id="5.33.21"><a-v>भ्राता च तस्य द्वैमात्रः सौमित्रिरपराजितः।</a-v><a-v>अनुरागेण रूपेण गुणैश्चैव तथाविधः॥ २१</a-v></p>
<p id="5.33.22"><a-v>त्वामेव मार्गमाणो तौ विचरन्तौ वसुंधराम्।</a-v><a-v>ददर्शतुर्मृगपतिं पूर्वजेनावरोपितम्॥ २२</a-v></p>
<p id="5.33.23"><a-v>ऋश्यमूकस्य पृष्ठे तु बहुपादपसंकुले।</a-v><a-v>भ्रातुर्भार्यार्तमासीनं सुग्रीवं प्रियदर्शनम्॥ २३</a-v></p>
<p id="5.33.24"><a-v>वयं तु हरिराजं तं सुग्रीवं सत्यसंगरम्।</a-v><a-v>परिचर्यामहे राज्यात्पूर्वजेनावरोपितम्॥ २४</a-v></p>
<p id="5.33.25"><a-v>ततस्तौ चीरवसनौ धनुःप्रवरपाणिनौ।</a-v><a-v>ऋश्यमूकस्य शैलस्य रम्यं देशमुपागतौ॥ २५</a-v></p>
<p id="5.33.26"><a-v>स तौ दृष्ट्वा नरव्याघ्रौ धन्विनौ वानरर्षभः।</a-v><a-v>अभिप्लुतो गिरेस्तस्य शिखरं भयमोहितः॥ २६</a-v></p>
<p id="5.33.27"><a-v>ततः स शिखरे तस्मिन्वानरेन्द्रो व्यवस्थितः।</a-v><a-v>तयोः समीपं मामेव प्रेषयामास सत्वरः॥ २७</a-v></p>
<p id="5.33.28"><a-v>तावहं पुरुषव्याघ्रौ सुग्रीववचनात्प्रभू।</a-v><a-v>रूपलक्षणसंपन्नौ कृताञ्जलिरुपस्थितः॥ २८</a-v></p>
<p id="5.33.29"><a-v>तौ परिज्ञाततत्त्वार्थौ मया प्रीतिसमन्वितौ।</a-v><a-v>पृष्ठमारोप्य तं देशं प्रापितौ पुरुषर्षभौ॥ २९</a-v></p>
<p id="5.33.30"><a-v>निवेदितौ च तत्त्वेन सुग्रीवाय महात्मने।</a-v><a-v>तयोरन्योन्यसंभाषाद्भृशं प्रीतिरजायत॥ ३०</a-v></p>
<p id="5.33.31"><a-v>तत्र तौ कीर्तिसंपन्नौ हरीश्वरनरेश्वरौ।</a-v><a-v>परस्परकृताश्वासौ कथया पूर्ववृत्तया॥ ३१</a-v></p>
<p id="5.33.32"><a-v>तं ततः सान्त्वयामास सुग्रीवं लक्ष्मणाग्रजः।</a-v><a-v>स्त्रीहेतोर्वालिना भ्रात्रा निरस्तमुरु तेजसा॥ ३२</a-v></p>
<p id="5.33.33"><a-v>ततस्त्वन्नाशजं शोकं रामस्याक्लिष्टकर्मणः।</a-v><a-v>लक्ष्मणो वानरेन्द्राय सुग्रीवाय न्यवेदयत्॥ ३३</a-v></p>
<p id="5.33.34"><a-v>स श्रुत्वा वानरेन्द्रस्तु लक्ष्मणेनेरितं वचः।</a-v><a-v>तदासीन्निष्प्रभोऽत्यर्थं ग्रहग्रस्त इवांशुमान्॥ ३४</a-v></p>
<p id="5.33.35"><a-v>ततस्त्वद्गात्रशोभीनि रक्षसा ह्रियमाणया।</a-v><a-v>यान्याभरणजालानि पातितानि महीतले॥ ३५</a-v></p>
<p id="5.33.36"><a-v>तानि सर्वाणि रामाय आनीय हरियूथपाः।</a-v><a-v>संहृष्टा दर्शयामासुर्गतिं तु न विदुस्तव॥ ३६</a-v></p>
<p id="5.33.37"><a-v>तानि रामाय दत्तानि मयैवोपहृतानि च।</a-v><a-v>स्वनवन्त्यवकीर्णन्ति तस्मिन्विहतचेतसि॥ ३७</a-v></p>
<p id="5.33.38"><a-v>तान्यङ्के दर्शनीयानि कृत्वा बहुविधं ततः।</a-v><a-v>तेन देवप्रकाशेन देवेन परिदेवितम्॥ ३८</a-v></p>
<p id="5.33.39"><a-v>पश्यतस्तस्या रुदतस्ताम्यतश्च पुनः पुनः।</a-v><a-v>प्रादीपयन्दाशरथेस्तानि शोकहुताशनम्॥ ३९</a-v></p>
<p id="5.33.40"><a-v>शयितं च चिरं तेन दुःखार्तेन महात्मना।</a-v><a-v>मयापि विविधैर्वाक्यैः कृच्छ्रादुत्थापितः पुनः॥ ४०</a-v></p>
<p id="5.33.41"><a-v>तानि दृष्ट्वा महार्हाणि दर्शयित्वा मुहुर्मुहुः।</a-v><a-v>राघवः सहसौमित्रिः सुग्रीवे स न्यवेदयत्॥ ४१</a-v></p>
<p id="5.33.42"><a-v>स तवादर्शनादार्ये राघवः परितप्यते।</a-v><a-v>महता ज्वलता नित्यमग्निनेवाग्निपर्वतः॥ ४२</a-v></p>
<p id="5.33.43"><a-v>त्वत्कृते तमनिद्रा च शोकश्चिन्ता च राघवम्।</a-v><a-v>तापयन्ति महात्मानमग्न्यगारमिवाग्नयः॥ ४३</a-v></p>
<p id="5.33.44"><a-v>तवादर्शनशोकेन राघवः प्रविचाल्यते।</a-v><a-v>महता भूमिकम्पेन महानिव शिलोच्चयः॥ ४४</a-v></p>
<p id="5.33.45"><a-v>कानानानि सुरम्याणि नदीप्रस्रवणानि च।</a-v><a-v>चरन्न रतिमाप्नोति त्वमपश्यन्नृपात्मजे॥ ४५</a-v></p>
<p id="5.33.46"><a-v>स त्वां मनुजशार्दूलः क्षिप्रं प्राप्स्यति राघवः।</a-v><a-v>समित्रबान्धवं हत्वा रावणं जनकात्मजे॥ ४६</a-v></p>
<p id="5.33.47"><a-v>सहितौ रामसुग्रीवावुभावकुरुतां तदा।</a-v><a-v>समयं वालिनं हन्तुं तव चान्वेषणं तथा॥ ४७</a-v></p>
<p id="5.33.48"><a-v>ततो निहत्य तरसा रामो वालिनमाहवे।</a-v><a-v>सर्वर्क्षहरिसंघानां सुग्रीवमकरोत्पतिम्॥ ४८</a-v></p>
<p id="5.33.49"><a-v>रामसुग्रीवयोरैक्यं देव्येवं समजायत।</a-v><a-v>हनूमन्तं च मां विद्धि तयोर्दूतमिहागतम्॥ ४९</a-v></p>
<p id="5.33.50"><a-v>स्वराज्यं प्राप्य सुग्रीवः समनीय महाहरीन्।</a-v><a-v>त्वदर्थं प्रेषयामास दिशो दश महाबलान्॥ ५०</a-v></p>
<p id="5.33.51"><a-v>आदिष्टा वानरेन्द्रेण सुग्रीवेण महौजसः।</a-v><a-v>अद्रिराजप्रतीकाशाः सर्वतः प्रस्थिता महीम्॥ ५१</a-v></p>
<p id="5.33.52"><a-v>अङ्गदो नाम लक्ष्मीवान्वालिसूनुर्महाबलः।</a-v><a-v>प्रस्थितः कपिशार्दूलस्त्रिभागबलसंवृतः॥ ५२</a-v></p>
<p id="5.33.53"><a-v>तेषां नो विप्रनष्टानां विन्ध्ये पर्वतसत्तमे।</a-v><a-v>भृशं शोकपरीतनामहोरात्रगणा गताः॥ ५३</a-v></p>
<p id="5.33.54"><a-v>ते वयं कार्यनैराश्यात्कालस्यातिक्रमेण च।</a-v><a-v>भयाच्च कपिराजस्य प्राणांस्त्यक्तुं व्यवस्थिताः॥ ५४</a-v></p>
<p id="5.33.55"><a-v>विचित्य वनदुर्गाणि गिरिप्रस्रवणानि च।</a-v><a-v>अनासाद्य पदं देव्याः प्राणांस्त्यक्तुं व्यवस्थिताः॥ ५५</a-v></p>
<p id="5.33.56"><a-v>भृशं शोकार्णवे मग्नः पर्यदेवयदङ्गदः।</a-v><a-v>तव नाशं च वैदेहि वालिनश्च तथा वधम्।</a-v><a-v>प्रायोपवेशमस्माकं मरणं च जटायुषः॥ ५६</a-v></p>
<p id="5.33.57"><a-v>तेषां नः स्वामिसंदेशान्निराशानां मुमूर्षताम्।</a-v><a-v>कार्यहेतोरिवायातः शकुनिर्वीर्यवान्महान्॥ ५७</a-v></p>
<p id="5.33.58"><a-v>गृध्रराजस्य सोदर्यः संपातिर्नाम गृध्रराट्।</a-v><a-v>श्रुत्वा भ्रातृवधं कोपादिदं वचनमब्रवीत्॥ ५८</a-v></p>
<p id="5.33.59"><a-v>यवीयान्केन मे भ्राता हतः क्व च विनाशितः।</a-v><a-v>एतदाख्यातुमिच्छामि भवद्भिर्वानरोत्तमाः॥ ५९</a-v></p>
<p id="5.33.60"><a-v>अङ्गदोऽकथयत्तस्य जनस्थाने महद्वधम्।</a-v><a-v>रक्षसा भीमरूपेण त्वामुद्दिश्य यथातथम्॥ ६०</a-v></p>
<p id="5.33.61"><a-v>जटायोस्तु वधं श्रुत्वा दुःखितः सोऽरुणात्मजः।</a-v><a-v>त्वामाह स वरारोहे वसन्तीं रावणालये॥ ६१</a-v></p>
<p id="5.33.62"><a-v>तस्य तद्वचनं श्रुत्वा संपातेः प्रीतिवर्धनम्।</a-v><a-v>अङ्गदप्रमुखाः सर्वे ततः संप्रस्थिता वयम्।</a-v><a-v>त्वद्दर्शनकृतोत्साहा हृष्टास्तुष्टाः प्लवंगमाः॥ ६२</a-v></p>
<p id="5.33.63"><a-v>अथाहं हरिसैन्यस्य सागरं दृश्य सीदतः।</a-v><a-v>व्यवधूय भयं तीव्रं योजनानां शतं प्लुतः॥ ६३</a-v></p>
<p id="5.33.64"><a-v>लङ्का चापि मया रात्रौ प्रविष्टा राक्षसाकुला।</a-v><a-v>रावणश्च मया दृष्टस्त्वं च शोकनिपीडिता॥ ६४</a-v></p>
<p id="5.33.65"><a-v>एतत्ते सर्वमाख्यातं यथावृत्तमनिन्दिते।</a-v><a-v>अभिभाषस्व मां देवि दूतो दाशरथेरहम्॥ ६५</a-v></p>
<p id="5.33.66"><a-v>त्वं मां रामकृतोद्योगं त्वन्निमित्तमिहागतम्।</a-v><a-v>सुग्रीव सचिवं देवि बुध्यस्व पवनात्मजम्॥ ६६</a-v></p>
<p id="5.33.67"><a-v>कुशली तव काकुत्स्थः सर्वशस्त्रभृतां वरः।</a-v><a-v>गुरोराराधने युक्तो लक्ष्मणश्च सुलक्षणः॥ ६७</a-v></p>
<p id="5.33.68"><a-v>तस्य वीर्यवतो देवि भर्तुस्तव हिते रतः।</a-v><a-v>अहमेकस्तु संप्राप्तः सुग्रीववचनादिह॥ ६८</a-v></p>
<p id="5.33.69"><a-v>मयेयमसहायेन चरता कामरूपिणा।</a-v><a-v>दक्षिणा दिगनुक्रान्ता त्वन्मार्गविचयैषिणा॥ ६९</a-v></p>
<p id="5.33.70"><a-v>दिष्ट्याहं हरिसैन्यानां त्वन्नाशमनुशोचताम्।</a-v><a-v>अपनेष्यामि संतापं तवाभिगमशंसनात्॥ ७०</a-v></p>
<p id="5.33.71"><a-v>दिष्ट्या हि न मम व्यर्थं देवि सागरलङ्घनम्।</a-v><a-v>प्राप्स्याम्यहमिदं दिष्ट्या त्वद्दर्शनकृतं यशः॥ ७१</a-v></p>
<p id="5.33.72"><a-v>राघवश्च महावीर्यः क्षिप्रं त्वामभिपत्स्यते।</a-v><a-v>समित्रबान्धवं हत्वा रावणं राक्षसाधिपम्॥ ७२</a-v></p>
<p id="5.33.73"><a-v>कौरजो नाम वैदेहि गिरीणामुत्तमो गिरिः।</a-v><a-v>ततो गच्छति गोकर्णं पर्वतं केसरी हरिः॥ ७३</a-v></p>
<p id="5.33.74"><a-v>स च देवर्षिभिर्दृष्टः पिता मम महाकपिः।</a-v><a-v>तीर्थे नदीपतेः पुण्ये शम्बसादनमुद्धरत्॥ ७४</a-v></p>
<p id="5.33.75"><a-v>तस्याहं हरिणः क्षेत्रे जातो वातेन मैथिलि।</a-v><a-v>हनूमानिति विख्यातो लोके स्वेनैव कर्मणा।</a-v><a-v>विश्वासार्थं तु वैदेहि भर्तुरुक्ता मया गुणाः॥ ७५</a-v></p>
<p id="5.33.76"><a-v>एवं विश्वासिता सीता हेतुभिः शोककर्शिता।</a-v><a-v>उपपन्नैरभिज्ञानैर्दूतं तमवगच्छति॥ ७६</a-v></p>
<p id="5.33.77"><a-v>अतुलं च गता हर्षं प्रहर्षेण तु जानकी।</a-v><a-v>नेत्राभ्यां वक्रपक्ष्माभ्यां मुमोचानन्दजं जलम्॥ ७७</a-v></p>
<p id="5.33.78"><a-v>चारु तच्चाननं तस्यास्ताम्रशुक्लायतेक्षणम्।</a-v><a-v>अशोभत विशालाक्ष्या राहुमुक्त इवोडुराट्।</a-v><a-v>हनूमन्तं कपिं व्यक्तं मन्यते नान्यथेति सा॥ ७८</a-v></p>
<p id="5.33.79"><a-v>अथोवाच हनूमांस्तामुत्तरं प्रियदर्शनाम्॥ ७९</a-v></p>
<p id="5.33.80"><a-v>हतेऽसुरे संयति शम्बसादने</a-v><a-v>कपिप्रवीरेण महर्षिचोदनात्।</a-v><a-v>ततोऽस्मि वायुप्रभवो हि मैथिलि</a-v><a-v>प्रभावतस्तत्प्रतिमश्च वानरः॥ ८०</a-v></p>
<p><a-v>इति श्रीरामायणे सुन्दरकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
