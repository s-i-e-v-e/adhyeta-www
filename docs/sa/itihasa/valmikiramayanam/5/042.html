<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् सुन्दरकाण्डम् ४२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/5'>वाल्मीकिरामायणम् सुन्दरकाण्डम्</a></nav><a-document loc="/sa/itihasa/valmikiramayanam/5/042.sxml"><a-title>वाल्मीकिरामायणम् सुन्दरकाण्डम् ४२ सर्गः</a-title><a-meta>
<p>Unique Words: 171</p>
</a-meta><hr><a-sec><p id="5.42.1"><a-v>संदिष्टो राक्षसेन्द्रेण प्रहस्तस्य सुतो बली।</a-v><a-v>जम्बुमाली महादंष्ट्रो निर्जगाम धनुर्धरः॥ १</a-v></p>
<p id="5.42.2"><a-v>रक्तमाल्याम्बरधरः स्रग्वी रुचिरकुण्डलः।</a-v><a-v>महान्विवृत्तनयनश्चण्डः समरदुर्जयः॥ २</a-v></p>
<p id="5.42.3"><a-v>धनुः शक्रधनुः प्रख्यं महद्रुचिरसायकम्।</a-v><a-v>विस्फारयाणो वेगेन वज्राशनिसमस्वनम्॥ ३</a-v></p>
<p id="5.42.4"><a-v>तस्य विस्फारघोषेण धनुषो महता दिशः।</a-v><a-v>प्रदिशश्च नभश्चैव सहसा समपूर्यत॥ ४</a-v></p>
<p id="5.42.5"><a-v>रथेन खरयुक्तेन तमागतमुदीक्ष्य सः।</a-v><a-v>हनूमान्वेगसंपन्नो जहर्ष च ननाद च॥ ५</a-v></p>
<p id="5.42.6"><a-v>तं तोरणविटङ्कस्थं हनूमन्तं महाकपिम्।</a-v><a-v>जम्बुमाली महाबाहुर्विव्याध निशितैः शरैः॥ ६</a-v></p>
<p id="5.42.7"><a-v>अर्धचन्द्रेण वदने शिरस्येकेन कर्णिना।</a-v><a-v>बाह्वोर्विव्याध नाराचैर्दशभिस्तं कपीश्वरम्॥ ७</a-v></p>
<p id="5.42.8"><a-v>तस्य तच्छुशुभे ताम्रं शरेणाभिहतं मुखम्।</a-v><a-v>शरदीवाम्बुजं फुल्लं विद्धं भास्कररश्मिना॥ ८</a-v></p>
<p id="5.42.9"><a-v>चुकोप बाणाभिहतो राक्षसस्य महाकपिः।</a-v><a-v>ततः पार्श्वेऽतिविपुलां ददर्श महतीं शिलाम्॥ ९</a-v></p>
<p id="5.42.10"><a-v>तरसा तां समुत्पाट्य चिक्षेप बलवद्बली।</a-v><a-v>तां शरैर्दशभिः क्रुद्धस्ताडयामास राक्षसः॥ १०</a-v></p>
<p id="5.42.11"><a-v>विपन्नं कर्म तद्दृष्ट्वा हनूमांश्चण्डविक्रमः।</a-v><a-v>सालं विपुलमुत्पाट्य भ्रामयामास वीर्यवान्॥ ११</a-v></p>
<p id="5.42.12"><a-v>भ्रामयन्तं कपिं दृष्ट्वा सालवृक्षं महाबलम्।</a-v><a-v>चिक्षेप सुबहून्बाणाञ्जम्बुमाली महाबलः॥ १२</a-v></p>
<p id="5.42.13"><a-v>सालं चतुर्भिर्चिच्छेद वानरं पञ्चभिर्भुजे।</a-v><a-v>उरस्येकेन बाणेन दशभिस्तु स्तनान्तरे॥ १३</a-v></p>
<p id="5.42.14"><a-v>स शरैः पूरिततनुः क्रोधेन महता वृतः।</a-v><a-v>तमेव परिघं गृह्य भ्रामयामास वेगितः॥ १४</a-v></p>
<p id="5.42.15"><a-v>अतिवेगोऽतिवेगेन भ्रामयित्वा बलोत्कटः।</a-v><a-v>परिघं पातयामास जम्बुमालेर्महोरसि॥ १५</a-v></p>
<p id="5.42.16"><a-v>तस्य चैव शिरो नास्ति न बाहू न च जानुनी।</a-v><a-v>न धनुर्न रथो नाश्वास्तत्रादृश्यन्त नेषवः॥ १६</a-v></p>
<p id="5.42.17"><a-v>स हतस्तरसा तेन जम्बुमाली महारथः।</a-v><a-v>पपात निहतो भूमौ चूर्णिताङ्गविभूषणः॥ १७</a-v></p>
<p id="5.42.18"><a-v>जम्बुमालिं च निहतं किंकरांश्च महाबलान्।</a-v><a-v>चुक्रोध रावणः श्रुत्वा कोपसंरक्तलोचनः॥ १८</a-v></p>
<p id="5.42.19"><a-v>स रोषसंवर्तितताम्रलोचनः</a-v><a-v>प्रहस्तपुत्रे निहते महाबले।</a-v><a-v>अमात्यपुत्रानतिवीर्यविक्रमा</a-v><a-v>न्समादिदेशाशु निशाचरेश्वरः॥ १९</a-v></p>
<p><a-v>इति श्रीरामायणे सुन्दरकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
