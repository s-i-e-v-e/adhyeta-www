<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/064.sxml"><a-title>वाल्मीकिरामायणम् बालकाण्डम् ६४ सर्गः</a-title><a-meta>
<p>Unique Words: 285</p>
</a-meta><hr><a-sec><p id="1.64.1"><a-v>अथ हैमवतीं राम दिशं त्यक्त्वा महामुनिः।</a-v><a-v>पूर्वां दिशमनुप्राप्य तपस्तेपे सुदारुणम्॥ १</a-v></p>
<p id="1.64.2"><a-v>मौनं वर्षसहस्रस्य कृत्वा व्रतमनुत्तमम्।</a-v><a-v>चकाराप्रतिमं राम तपः परमदुष्करम्॥ २</a-v></p>
<p id="1.64.3"><a-v>पूर्णे वर्षसहस्रे तु काष्ठभूतं महामुनिम्।</a-v><a-v>विघ्नैर्बहुभिराधूतं क्रोधो नान्तरमाविशत्॥ ३</a-v></p>
<p id="1.64.4"><a-v>ततो देवाः सगन्धर्वाः पन्नगासुरराक्षसाः।</a-v><a-v>मोहितास्तेजसा तस्य तपसा मन्दरश्मयः।</a-v><a-v>कश्मलोपहताः सर्वे पितामहमथाब्रुवन्॥ ४</a-v></p>
<p id="1.64.5"><a-v>बहुभिः कारणैर्देव विश्वामित्रो महामुनिः।</a-v><a-v>लोभितः क्रोधितश्चैव तपसा चाभिवर्धते॥ ५</a-v></p>
<p id="1.64.6"><a-v>न ह्यस्य वृजिनं किंचिद्दृश्यते सूक्ष्ममप्यथ।</a-v><a-v>न दीयते यदि त्वस्य मनसा यदभीप्सितम्।</a-v><a-v>विनाशयति त्रैलोक्यं तपसा सचराचरम्।</a-v><a-v>व्याकुलाश्च दिशः सर्वा न च किंचित्प्रकाशते॥ ६</a-v></p>
<p id="1.64.7"><a-v>सागराः क्षुभिताः सर्वे विशीर्यन्ते च पर्वताः।</a-v><a-v>प्रकम्पते च पृथिवी वायुर्वाति भृशाकुलः॥ ७</a-v></p>
<p id="1.64.8"><a-v>बुद्धिं न कुरुते यावन्नाशे देव महामुनिः।</a-v><a-v>तावत्प्रसाद्यो भगवानग्निरूपो महाद्युतिः॥ ८</a-v></p>
<p id="1.64.9"><a-v>कालाग्निना यथा पूर्वं त्रैलोक्यं दह्यतेऽखिलम्।</a-v><a-v>देवराज्ये चिकीर्षेत दीयतामस्य यन्मतम्॥ ९</a-v></p>
<p id="1.64.10"><a-v>ततः सुरगणाः सर्वे पितामहपुरोगमाः।</a-v><a-v>विश्वामित्रं महात्मानं वाक्यं मधुरमब्रुवन्॥ १०</a-v></p>
<p id="1.64.11"><a-v>ब्रह्मर्षे स्वागतं तेऽस्तु तपसा स्म सुतोषिताः।</a-v><a-v>ब्राह्मण्यं तपसोग्रेण प्राप्तवानसि कौशिक॥ ११</a-v></p>
<p id="1.64.12"><a-v>दीर्घमायुश्च ते ब्रह्मन्ददामि समरुद्गणः।</a-v><a-v>स्वस्ति प्राप्नुहि भद्रं ते गच्छ सौम्य यथासुखम्॥ १२</a-v></p>
<p id="1.64.13"><a-v>पितामहवचः श्रुत्वा सर्वेषां च दिवौकसाम्।</a-v><a-v>कृत्वा प्रणामं मुदितो व्याजहार महामुनिः॥ १३</a-v></p>
<p id="1.64.14"><a-v>ब्राह्मण्यं यदि मे प्राप्तं दीर्घमायुस्तथैव च।</a-v><a-v>ओंकारोऽथ वषट्कारो वेदाश्च वरयन्तु माम्॥ १४</a-v></p>
<p id="1.64.15"><a-v>क्षत्रवेदविदां श्रेष्ठो ब्रह्मवेदविदामपि।</a-v><a-v>ब्रह्मपुत्रो वसिष्ठो मामेवं वदतु देवताः।</a-v><a-v>यद्ययं परमः कामः कृतो यान्तु सुरर्षभाः॥ १५</a-v></p>
<p id="1.64.16"><a-v>ततः प्रसादितो देवैर्वसिष्ठो जपतां वरः।</a-v><a-v>सख्यं चकार ब्रह्मर्षिरेवमस्त्विति चाब्रवीत्॥ १६</a-v></p>
<p id="1.64.17"><a-v>ब्रह्मर्षित्वं न संदेहः सर्वं संपत्स्यते तव।</a-v><a-v>इत्युक्त्वा देवताश्चापि सर्वा जग्मुर्यथागतम्॥ १७</a-v></p>
<p id="1.64.18"><a-v>विश्वामित्रोऽपि धर्मात्मा लब्ध्वा ब्राह्मण्यमुत्तमम्।</a-v><a-v>पूजयामास ब्रह्मर्षिं वसिष्ठं जपतां वरम्॥ १८</a-v></p>
<p id="1.64.19"><a-v>कृतकामो महीं सर्वां चचार तपसि स्थितः।</a-v><a-v>एवं त्वनेन ब्राह्मण्यं प्राप्तं राम महात्मना॥ १९</a-v></p>
<p id="1.64.20"><a-v>एष राम मुनिश्रेष्ठ एष विग्रहवांस्तपः।</a-v><a-v>एष धर्मः परो नित्यं वीर्यस्यैष परायणम्॥ २०</a-v></p>
<p id="1.64.21"><a-v>शतानन्दवचः श्रुत्वा रामलक्ष्मणसंनिधौ।</a-v><a-v>जनकः प्राञ्जलिर्वाक्यमुवाच कुशिकात्मजम्॥ २१</a-v></p>
<p id="1.64.22"><a-v>धन्योऽस्म्यनुगृहीतोऽस्मि यस्य मे मुनिपुंगव।</a-v><a-v>यज्ञं काकुत्स्थ सहितः प्राप्तवानसि धार्मिक॥ २२</a-v></p>
<p id="1.64.23"><a-v>पावितोऽहं त्वया ब्रह्मन्दर्शनेन महामुने।</a-v><a-v>गुणा बहुविधाः प्राप्तास्तव संदर्शनान्मया॥ २३</a-v></p>
<p id="1.64.24"><a-v>विस्तरेण च ते ब्रह्मन्कीर्त्यमानं महत्तपः।</a-v><a-v>श्रुतं मया महातेजो रामेण च महात्मना॥ २४</a-v></p>
<p id="1.64.25"><a-v>सदस्यैः प्राप्य च सदः श्रुतास्ते बहवो गुणाः॥ २५</a-v></p>
<p id="1.64.26"><a-v>अप्रमेयं तपस्तुभ्यमप्रमेयं च ते बलम्।</a-v><a-v>अप्रमेया गुणाश्चैव नित्यं ते कुशिकात्मज॥ २६</a-v></p>
<p id="1.64.27"><a-v>तृप्तिराश्चर्यभूतानां कथानां नास्ति मे विभो।</a-v><a-v>कर्मकालो मुनिश्रेष्ठ लम्बते रविमण्डलम्॥ २७</a-v></p>
<p id="1.64.28"><a-v>श्वः प्रभाते महातेजो द्रष्टुमर्हसि मां पुनः।</a-v><a-v>स्वागतं तपसां श्रेष्ठ मामनुज्ञातुमर्हसि॥ २८</a-v></p>
<p id="1.64.29"><a-v>एवमुक्त्वा मुनिश्रेष्ठं वैदेहो मिथिलाधिपः।</a-v><a-v>प्रदक्षिणं चकाराशु सोपाध्यायः सबान्धवः॥ २९</a-v></p>
<p id="1.64.30"><a-v>विश्वामित्रोऽपि धर्मात्मा सहरामः सलक्ष्मणः।</a-v><a-v>स्वं वाटमभिचक्राम पूज्यमानो महर्षिभिः॥ ३०</a-v></p>
<p><a-v>इति श्रीरामायणे बालकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
