<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/031.sxml"><a-title>वाल्मीकिरामायणम् बालकाण्डम् ३१ सर्गः</a-title><a-meta>
<p>Unique Words: 211</p>
</a-meta><hr><a-sec><p id="1.31.1"><a-v>ब्रह्मयोनिर्महानासीत्कुशो नाम महातपाः।</a-v><a-v>वैदर्भ्यां जनयामास चतुरः सदृशान्सुतान्।</a-v><a-v>कुशाम्बं कुशनाभं च आधूर्तरजसं वसुम्॥ १</a-v></p>
<p id="1.31.2"><a-v>दीप्तियुक्तान्महोत्साहान्क्षत्रधर्मचिकीर्षया।</a-v><a-v>तानुवाच कुशः पुत्रान्धर्मिष्ठान्सत्यवादिनः।</a-v><a-v>क्रियतां पालनं पुत्रा धर्मं प्राप्स्यथ पुष्कलम्॥ २</a-v></p>
<p id="1.31.3"><a-v>कुशस्य वचनं श्रुत्वा चत्वारो लोकसंमताः।</a-v><a-v>निवेशं चक्रिरे सर्वे पुराणां नृवरास्तदा॥ ३</a-v></p>
<p id="1.31.4"><a-v>कुशाम्बस्तु महातेजाः कौशाम्बीमकरोत्पुरीम्।</a-v><a-v>कुशनाभस्तु धर्मात्मा परं चक्रे महोदयम्॥ ४</a-v></p>
<p id="1.31.5"><a-v>आधूर्तरजसो राम धर्मारण्यं महीपतिः।</a-v><a-v>चक्रे पुरवरं राजा वसुश्चक्रे गिरिव्रजम्॥ ५</a-v></p>
<p id="1.31.6"><a-v>एषा वसुमती राम वसोस्तस्य महात्मनः।</a-v><a-v>एते शैलवराः पञ्च प्रकाशन्ते समन्ततः॥ ६</a-v></p>
<p id="1.31.7"><a-v>सुमागधी नदी रम्या मागधान्विश्रुताययौ।</a-v><a-v>पञ्चानां शैलमुख्यानां मध्ये मालेव शोभते॥ ७</a-v></p>
<p id="1.31.8"><a-v>सैषा हि मागधी राम वसोस्तस्य महात्मनः।</a-v><a-v>पूर्वाभिचरिता राम सुक्षेत्रा सस्यमालिनी॥ ८</a-v></p>
<p id="1.31.9"><a-v>कुशनाभस्तु राजर्षिः कन्याशतमनुत्तमम्।</a-v><a-v>जनयामास धर्मात्मा घृताच्यां रघुनन्दन॥ ९</a-v></p>
<p id="1.31.10"><a-v>तास्तु यौवनशालिन्यो रूपवत्यः स्वलंकृताः।</a-v><a-v>उद्यानभूमिमागम्य प्रावृषीव शतह्रदाः॥ १०</a-v></p>
<p id="1.31.11"><a-v>गायन्त्यो नृत्यमानाश्च वादयन्त्यश्च राघव।</a-v><a-v>आमोदं परमं जग्मुर्वराभरणभूषिताः॥ ११</a-v></p>
<p id="1.31.12"><a-v>अथ ताश्चारुसर्वाङ्ग्यो रूपेणाप्रतिमा भुवि।</a-v><a-v>उद्यानभूमिमागम्य तारा इव घनान्तरे॥ १२</a-v></p>
<p id="1.31.13"><a-v>ताः सर्वगुणसंपन्ना रूपयौवनसंयुताः।</a-v><a-v>दृष्ट्वा सर्वात्मको वायुरिदं वचनमब्रवीत्॥ १३</a-v></p>
<p id="1.31.14"><a-v>अहं वः कामये सर्वा भार्या मम भविष्यथ।</a-v><a-v>मानुषस्त्यज्यतां भावो दीर्घमायुरवाप्स्यथ॥ १४</a-v></p>
<p id="1.31.15"><a-v>तस्य तद्वचनं श्रुत्वा वायोरक्लिष्टकर्मणः।</a-v><a-v>अपहास्य ततो वाक्यं कन्याशतमथाब्रवीत्॥ १५</a-v></p>
<p id="1.31.16"><a-v>अन्तश्चरसि भूतानां सर्वेषां त्वं सुरोत्तम।</a-v><a-v>प्रभावज्ञाश्च ते सर्वाः किमस्मानवमन्यसे॥ १६</a-v></p>
<p id="1.31.17"><a-v>कुशनाभसुताः सर्वाः समर्थास्त्वां सुरोत्तम।</a-v><a-v>स्थानाच्च्यावयितुं देवं रक्षामस्तु तपो वयम्॥ १७</a-v></p>
<p id="1.31.18"><a-v>मा भूत्स कालो दुर्मेधः पितरं सत्यवादिनम्।</a-v><a-v>नावमन्यस्व धर्मेण स्वयं वरमुपास्महे॥ १८</a-v></p>
<p id="1.31.19"><a-v>पिता हि प्रभुरस्माकं दैवतं परमं हि सः।</a-v><a-v>यस्य नो दास्यति पिता स नो भर्ता भविष्यति॥ १९</a-v></p>
<p id="1.31.20"><a-v>तासां तद्वचनं श्रुत्वा वायुः परमकोपनः।</a-v><a-v>प्रविश्य सर्वगात्राणि बभञ्ज भगवान्प्रभुः॥ २०</a-v></p>
<p id="1.31.21"><a-v>ताः कन्या वायुना भग्ना विविशुर्नृपतेर्गृहम्।</a-v><a-v>दृष्ट्वा भग्नास्तदा राजा संभ्रान्त इदमब्रवीत्॥ २१</a-v></p>
<p id="1.31.22"><a-v>किमिदं कथ्यतां पुत्र्यः को धर्ममवमन्यते।</a-v><a-v>कुब्जाः केन कृताः सर्वा वेष्टन्त्यो नाभिभाषथ॥ २२</a-v></p>
<p><a-v>इति श्रीरामायणे बालकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
