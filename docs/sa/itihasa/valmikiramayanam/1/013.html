<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/013.sxml"><a-title>वाल्मीकिरामायणम् बालकाण्डम् १३ सर्गः</a-title><a-meta>
<p>Unique Words: 411</p>
</a-meta><hr><a-sec><p id="1.13.1"><a-v>अथ संवत्सरे पूर्णे तस्मिन्प्राप्ते तुरङ्गमे।</a-v><a-v>सरय्वाश्चोत्तरे तीरे राज्ञो यज्ञोऽभ्यवर्तत॥ १</a-v></p>
<p id="1.13.2"><a-v>ऋश्यशृङ्गं पुरस्कृत्य कर्म चक्रुर्द्विजर्षभाः।</a-v><a-v>अश्वमेधे महायज्ञे राज्ञोऽस्य सुमहात्मनः॥ २</a-v></p>
<p id="1.13.3"><a-v>कर्म कुर्वन्ति विधिवद्याजका वेदपारगाः।</a-v><a-v>यथाविधि यथान्यायं परिक्रामन्ति शास्त्रतः॥ ३</a-v></p>
<p id="1.13.4"><a-v>प्रवर्ग्यं शास्त्रतः कृत्वा तथैवोपसदं द्विजाः।</a-v><a-v>चक्रुश्च विधिवत्सर्वमधिकं कर्म शास्त्रतः॥ ४</a-v></p>
<p id="1.13.5"><a-v>अभिपूज्य ततो हृष्टाः सर्वे चक्रुर्यथाविधि।</a-v><a-v>प्रातःसवनपूर्वाणि कर्माणि मुनिपुंगवाः॥ ५</a-v></p>
<p id="1.13.6"><a-v>न चाहुतमभूत्तत्र स्खलितं वापि किंचन।</a-v><a-v>दृश्यते ब्रह्मवत्सर्वं क्षेमयुक्तं हि चक्रिरे॥ ६</a-v></p>
<p id="1.13.7"><a-v>न तेष्वहःसु श्रान्तो वा क्षुधितो वापि दृश्यते।</a-v><a-v>नाविद्वान्ब्राह्मणस्तत्र नाशतानुचरस्तथा॥ ७</a-v></p>
<p id="1.13.8"><a-v>ब्राह्मणा भुञ्जते नित्यं नाथवन्तश्च भुञ्जते।</a-v><a-v>तापसा भुञ्जते चापि श्रमणा भुञ्जते तथा॥ ८</a-v></p>
<p id="1.13.9"><a-v>वृद्धाश्च व्याधिताश्चैव स्त्रियो बालास्तथैव च।</a-v><a-v>अनिशं भुञ्जमानानां न तृप्तिरुपलभ्यते॥ ९</a-v></p>
<p id="1.13.10"><a-v>दीयतां दीयतामन्नं वासांसि विविधानि च।</a-v><a-v>इति संचोदितास्तत्र तथा चक्रुरनेकशः॥ १०</a-v></p>
<p id="1.13.11"><a-v>अन्नकूटाश्च बहवो दृश्यन्ते पर्वतोपमाः।</a-v><a-v>दिवसे दिवसे तत्र सिद्धस्य विधिवत्तदा॥ ११</a-v></p>
<p id="1.13.12"><a-v>अन्नं हि विधिवत्स्वादु प्रशंसन्ति द्विजर्षभाः।</a-v><a-v>अहो तृप्ताः स्म भद्रं ते इति शुश्राव राघवः॥ १२</a-v></p>
<p id="1.13.13"><a-v>स्वलंकृताश्च पुरुषा ब्राह्मणान्पर्यवेषयन्।</a-v><a-v>उपासते च तानन्ये सुमृष्टमणिकुण्डलाः॥ १३</a-v></p>
<p id="1.13.14"><a-v>कर्मान्तरे तदा विप्रा हेतुवादान्बहूनपि।</a-v><a-v>प्राहुः सुवाग्मिनो धीराः परस्परजिगीषया॥ १४</a-v></p>
<p id="1.13.15"><a-v>दिवसे दिवसे तत्र संस्तरे कुशला द्विजाः।</a-v><a-v>सर्वकर्माणि चक्रुस्ते यथाशास्त्रं प्रचोदिताः॥ १५</a-v></p>
<p id="1.13.16"><a-v>नाषडङ्गविदत्रासीन्नाव्रतो नाबहुश्रुतः।</a-v><a-v>सदस्यस्तस्य वै राज्ञो नावादकुशलो द्विजः॥ १६</a-v></p>
<p id="1.13.17"><a-v>प्राप्ते यूपोच्छ्रये तस्मिन्षड्बैल्वाः खादिरास्तथा।</a-v><a-v>तावन्तो बिल्वसहिताः पर्णिनश्च तथापरे॥ १७</a-v></p>
<p id="1.13.18"><a-v>श्लेष्मातकमयो दिष्टो देवदारुमयस्तथा।</a-v><a-v>द्वावेव तत्र विहितौ बाहुव्यस्तपरिग्रहौ॥ १८</a-v></p>
<p id="1.13.19"><a-v>कारिताः सर्व एवैते शास्त्रज्ञैर्यज्ञकोविदैः।</a-v><a-v>शोभार्थं तस्य यज्ञस्य काञ्चनालंकृता भवन्॥ १९</a-v></p>
<p id="1.13.20"><a-v>विन्यस्ता विधिवत्सर्वे शिल्पिभिः सुकृता दृढाः।</a-v><a-v>अष्टाश्रयः सर्व एव श्लक्ष्णरूपसमन्विताः॥ २०</a-v></p>
<p id="1.13.21"><a-v>आच्छादितास्ते वासोभिः पुष्पैर्गन्धैश्च भूषिताः।</a-v><a-v>सप्तर्षयो दीप्तिमन्तो विराजन्ते यथा दिवि॥ २१</a-v></p>
<p id="1.13.22"><a-v>इष्टकाश्च यथान्यायं कारिताश्च प्रमाणतः।</a-v><a-v>चितोऽग्निर्ब्राह्मणैस्तत्र कुशलैः शुल्बकर्मणि॥ २२</a-v></p>
<p id="1.13.23"><a-v>स चित्यो राजसिंहस्य संचितः कुशलैर्द्विजैः।</a-v><a-v>गरुडो रुक्मपक्षो वै त्रिगुणोऽष्टादशात्मकः॥ २३</a-v></p>
<p id="1.13.24"><a-v>नियुक्तास्तत्र पशवस्तत्तदुद्दिश्य दैवतम्।</a-v><a-v>उरगाः पक्षिणश्चैव यथाशास्त्रं प्रचोदिताः।</a-v><a-v>शामित्रे तु हयस्तत्र तथा जल चराश्च ये॥ २४</a-v></p>
<p id="1.13.25"><a-v>ऋत्विग्भिः सर्वमेवैतन्नियुक्तं शास्त्रतस्तदा।</a-v><a-v>पशूनां त्रिशतं तत्र यूपेषु नियतं तदा।</a-v><a-v>अश्वरत्नोत्तमं तस्य राज्ञो दशरथस्य ह॥ २५</a-v></p>
<p id="1.13.26"><a-v>कौसल्या तं हयं तत्र परिचर्य समन्ततः।</a-v><a-v>कृपाणैर्विशशासैनं त्रिभिः परमया मुदा॥ २६</a-v></p>
<p id="1.13.27"><a-v>पतत्रिणा तदा सार्धं सुस्थितेन च चेतसा।</a-v><a-v>अवसद्रजनीमेकां कौसल्या धर्मकाम्यया॥ २७</a-v></p>
<p id="1.13.28"><a-v>होताध्वर्युस्तथोद्गाता हयेन समयोजयन्।</a-v><a-v>महिष्या परिवृक्त्याथ वावातामपरां तथा॥ २८</a-v></p>
<p id="1.13.29"><a-v>पतत्रिणस्तस्य वपामुद्धृत्य नियतेन्द्रियः।</a-v><a-v>ऋत्विक्परम संपन्नः श्रपयामास शास्त्रतः॥ २९</a-v></p>
<p id="1.13.30"><a-v>धूमगन्धं वपायास्तु जिघ्रति स्म नराधिपः।</a-v><a-v>यथाकालं यथान्यायं निर्णुदन्पापमात्मनः॥ ३०</a-v></p>
<p id="1.13.31"><a-v>हयस्य यानि चाङ्गानि तानि सर्वाणि ब्राह्मणाः।</a-v><a-v>अग्नौ प्रास्यन्ति विधिवत्समस्ताः षोडशर्त्विजः॥ ३१</a-v></p>
<p id="1.13.32"><a-v>प्लक्षशाखासु यज्ञानामन्येषां क्रियते हविः।</a-v><a-v>अश्वमेधस्य चैकस्य वैतसो भाग इष्यते॥ ३२</a-v></p>
<p id="1.13.33"><a-v>त्र्यहोऽश्वमेधः संख्यातः कल्पसूत्रेण ब्राह्मणैः।</a-v><a-v>चतुष्टोममहस्तस्य प्रथमं परिकल्पितम्॥ ३३</a-v></p>
<p id="1.13.34"><a-v>उक्थ्यं द्वितीयं संख्यातमतिरात्रं तथोत्तरम्।</a-v><a-v>कारितास्तत्र बहवो विहिताः शास्त्रदर्शनात्॥ ३४</a-v></p>
<p id="1.13.35"><a-v>ज्योतिष्टोमायुषी चैव अतिरात्रौ च निर्मितौ।</a-v><a-v>अभिजिद्विश्वजिच्चैव अप्तोर्यामो महाक्रतुः॥ ३५</a-v></p>
<p id="1.13.36"><a-v>प्राचीं होत्रे ददौ राजा दिशं स्वकुलवर्धनः।</a-v><a-v>अध्वर्यवे प्रतीचीं तु ब्रह्मणे दक्षिणां दिशम्॥ ३६</a-v></p>
<p id="1.13.37"><a-v>उद्गात्रे तु तथोदीचीं दक्षिणैषा विनिर्मिता।</a-v><a-v>अश्वमेधे महायज्ञे स्वयम्भुविहिते पुरा॥ ३७</a-v></p>
<p id="1.13.38"><a-v>क्रतुं समाप्य तु तदा न्यायतः पुरुषर्षभः।</a-v><a-v>ऋत्विग्भ्यो हि ददौ राजा धरां तां क्रतुवर्धनः॥ ३८</a-v></p>
<p id="1.13.39"><a-v>ऋत्विजस्त्वब्रुवन्सर्वे राजानं गतकल्मषम्।</a-v><a-v>भवानेव महीं कृत्स्नामेको रक्षितुमर्हति॥ ३९</a-v></p>
<p id="1.13.40"><a-v>न भूम्या कार्यमस्माकं न हि शक्ताः स्म पालने।</a-v><a-v>रताः स्वाध्यायकरणे वयं नित्यं हि भूमिप।</a-v><a-v>निष्क्रयं किंचिदेवेह प्रयच्छतु भवानिति॥ ४०</a-v></p>
<p id="1.13.41"><a-v>गवां शतसहस्राणि दश तेभ्यो ददौ नृपः।</a-v><a-v>दशकोटिं सुवर्णस्य रजतस्य चतुर्गुणम्॥ ४१</a-v></p>
<p id="1.13.42"><a-v>ऋत्विजस्तु ततः सर्वे प्रददुः सहिता वसु।</a-v><a-v>ऋश्यशृङ्गाय मुनये वसिष्ठाय च धीमते॥ ४२</a-v></p>
<p id="1.13.43"><a-v>ततस्ते न्यायतः कृत्वा प्रविभागं द्विजोत्तमाः।</a-v><a-v>सुप्रीतमनसः सर्वे प्रत्यूचुर्मुदिता भृशम्॥ ४३</a-v></p>
<p id="1.13.44"><a-v>ततः प्रीतमना राजा प्राप्य यज्ञमनुत्तमम्।</a-v><a-v>पापापहं स्वर्नयनं दुस्तरं पार्थिवर्षभैः॥ ४४</a-v></p>
<p id="1.13.45"><a-v>ततोऽब्रवीदृश्यशृङ्गं राजा दशरथस्तदा।</a-v><a-v>कुलस्य वर्धनं तत्तु कर्तुमर्हसि सुव्रत॥ ४५</a-v></p>
<p id="1.13.46"><a-v>तथेति च स राजानमुवाच द्विजसत्तमः।</a-v><a-v>भविष्यन्ति सुता राजंश्चत्वारस्ते कुलोद्वहाः॥ ४६</a-v></p>
<p><a-v>इति श्रीरामायणे बालकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
