<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/047.sxml"><a-title>वाल्मीकिरामायणम् बालकाण्डम् ४७ सर्गः</a-title><a-meta>
<p>Unique Words: 297</p>
</a-meta><hr><a-sec><p id="1.47.1"><a-v>पृष्ट्वा तु कुशलं तत्र परस्परसमागमे।</a-v><a-v>कथान्ते सुमतिर्वाक्यं व्याजहार महामुनिम्॥ १</a-v></p>
<p id="1.47.2"><a-v>इमौ कुमारौ भद्रं ते देवतुल्यपराक्रमौ।</a-v><a-v>गजसिंहगती वीरौ शार्दूलवृषभोपमौ॥ २</a-v></p>
<p id="1.47.3"><a-v>पद्मपत्रविशालाक्षौ खड्गतूणीधनुर्धरौ।</a-v><a-v>अश्विनाविव रूपेण समुपस्थितयौवनौ॥ ३</a-v></p>
<p id="1.47.4"><a-v>यदृच्छयैव गां प्राप्तौ देवलोकादिवामरौ।</a-v><a-v>कथं पद्भ्यामिह प्राप्तौ किमर्थं कस्य वा मुने॥ ४</a-v></p>
<p id="1.47.5"><a-v>भूषयन्ताविमं देशं चन्द्रसूर्याविवाम्बरम्।</a-v><a-v>परस्परस्य सदृशौ प्रमाणेङ्गितचेष्टितैः॥ ५</a-v></p>
<p id="1.47.6"><a-v>किमर्थं च नरश्रेष्ठौ संप्राप्तौ दुर्गमे पथि।</a-v><a-v>वरायुधधरौ वीरौ श्रोतुमिच्छामि तत्त्वतः॥ ६</a-v></p>
<p id="1.47.7"><a-v>तस्य तद्वचनं श्रुत्वा यथावृत्तं न्यवेदयत्।</a-v><a-v>सिद्धाश्रमनिवासं च राक्षसानां वधं तथा॥ ७</a-v></p>
<p id="1.47.8"><a-v>विश्वामित्रवचः श्रुत्वा राजा परमहर्षितः।</a-v><a-v>अतिथी परमौ प्राप्तौ पुत्रौ दशरथस्य तौ।</a-v><a-v>पूजयामास विधिवत्सत्कारार्हौ महाबलौ॥ ८</a-v></p>
<p id="1.47.9"><a-v>ततः परमसत्कारं सुमतेः प्राप्य राघवौ।</a-v><a-v>उष्य तत्र निशामेकां जग्मतुर्मिथिलां ततः॥ ९</a-v></p>
<p id="1.47.10"><a-v>तां दृष्ट्वा मुनयः सर्वे जनकस्य पुरीं शुभाम्।</a-v><a-v>साधु साध्विति शंसन्तो मिथिलां समपूजयन्॥ १०</a-v></p>
<p id="1.47.11"><a-v>मिथिलोपवने तत्र आश्रमं दृश्य राघवः।</a-v><a-v>पुराणं निर्जनं रम्यं पप्रच्छ मुनिपुंगवम्॥ ११</a-v></p>
<p id="1.47.12"><a-v>श्रीमदाश्रमसंकाशं किं न्विदं मुनिवर्जितम्।</a-v><a-v>श्रोतुमिच्छामि भगवन्कस्यायं पूर्व आश्रमः॥ १२</a-v></p>
<p id="1.47.13"><a-v>तच्छ्रुता राघवेणोक्तं वाक्यं वाक्यविशारदः।</a-v><a-v>प्रत्युवाच महातेजा विश्वमित्रो महामुनिः॥ १३</a-v></p>
<p id="1.47.14"><a-v>हन्त ते कथयिष्यामि शृणु तत्त्वेन राघव।</a-v><a-v>यस्यैतदाश्रमपदं शप्तं कोपान्महात्मना॥ १४</a-v></p>
<p id="1.47.15"><a-v>गौतमस्य नरश्रेष्ठ पूर्वमासीन्महात्मनः।</a-v><a-v>आश्रमो दिव्यसंकाशः सुरैरपि सुपूजितः॥ १५</a-v></p>
<p id="1.47.16"><a-v>स चेह तप आतिष्ठदहल्यासहितः पुरा।</a-v><a-v>वर्षपूगान्यनेकानि राजपुत्र महायशः॥ १६</a-v></p>
<p id="1.47.17"><a-v>तस्यान्तरं विदित्वा तु सहस्राक्षः शचीपतिः।</a-v><a-v>मुनिवेषधरोऽहल्यामिदं वचनमब्रवीत्॥ १७</a-v></p>
<p id="1.47.18"><a-v>ऋतुकालं प्रतीक्षन्ते नार्थिनः सुसमाहिते।</a-v><a-v>संगमं त्वहमिच्छामि त्वया सह सुमध्यमे॥ १८</a-v></p>
<p id="1.47.19"><a-v>मुनिवेषं सहस्राक्षं विज्ञाय रघुनन्दन।</a-v><a-v>मतिं चकार दुर्मेधा देवराजकुतूहलात्॥ १९</a-v></p>
<p id="1.47.20"><a-v>अथाब्रवीत्सुरश्रेष्ठं कृतार्थेनान्तरात्मना।</a-v><a-v>कृतार्थोऽसि सुरश्रेष्ठ गच्छ शीघ्रमितः प्रभो।</a-v><a-v>आत्मानं मां च देवेश सर्वदा रक्ष मानदः॥ २०</a-v></p>
<p id="1.47.21"><a-v>इन्द्रस्तु प्रहसन्वाक्यमहल्यामिदमब्रवीत्।</a-v><a-v>सुश्रोणि परितुष्टोऽस्मि गमिष्यामि यथागतम्॥ २१</a-v></p>
<p id="1.47.22"><a-v>एवं संगम्य तु तया निश्चक्रामोटजात्ततः।</a-v><a-v>स संभ्रमात्त्वरन्राम शङ्कितो गौतमं प्रति॥ २२</a-v></p>
<p id="1.47.23"><a-v>गौतमं स ददर्शाथ प्रविशन्तं महामुनिम्।</a-v><a-v>देवदानवदुर्धर्षं तपोबलसमन्वितम्।</a-v><a-v>तीर्थोदकपरिक्लिन्नं दीप्यमानमिवानलम्।</a-v><a-v>गृहीतसमिधं तत्र सकुशं मुनिपुङ्गवम्॥ २३</a-v></p>
<p id="1.47.24"><a-v>दृष्ट्वा सुरपतिस्त्रस्तो विषण्णवदनोऽभवत्॥ २४</a-v></p>
<p id="1.47.25"><a-v>अथ दृष्ट्वा सहस्राक्षं मुनिवेषधरं मुनिः।</a-v><a-v>दुर्वृत्तं वृत्तसंपन्नो रोषाद्वचनमब्रवीत्॥ २५</a-v></p>
<p id="1.47.26"><a-v>मम रूपं समास्थाय कृतवानसि दुर्मते।</a-v><a-v>अकर्तव्यमिदं यस्माद्विफलस्त्वं भविष्यति॥ २६</a-v></p>
<p id="1.47.27"><a-v>गौतमेनैवमुक्तस्य सरोषेण महात्मना।</a-v><a-v>पेततुर्वृषणौ भूमौ सहस्राक्षस्य तत्क्षणात्॥ २७</a-v></p>
<p id="1.47.28"><a-v>तथा शप्त्वा स वै शक्रं भार्यामपि च शप्तवान्।</a-v><a-v>इह वर्षसहस्राणि बहूनि त्वं निवत्स्यसि॥ २८</a-v></p>
<p id="1.47.29"><a-v>वायुभक्षा निराहारा तप्यन्ती भस्मशायिनी।</a-v><a-v>अदृश्या सर्वभूतानामाश्रमेऽस्मिन्निवत्स्यसि॥ २९</a-v></p>
<p id="1.47.30"><a-v>यदा चैतद्वनं घोरं रामो दशरथात्मजः।</a-v><a-v>आगमिष्यति दुर्धर्षस्तदा पूता भविष्यसि॥ ३०</a-v></p>
<p id="1.47.31"><a-v>तस्यातिथ्येन दुर्वृत्ते लोभमोहविवर्जिता।</a-v><a-v>मत्सकाशे मुदा युक्ता स्वं वपुर्धारयिष्यसि॥ ३१</a-v></p>
<p id="1.47.32"><a-v>एवमुक्त्वा महातेजा गौतमो दुष्टचारिणीम्।</a-v><a-v>इममाश्रममुत्सृज्य सिद्धचारणसेविते।</a-v><a-v>हिमवच्छिखरे रम्ये तपस्तेपे महातपाः॥ ३२</a-v></p>
<p><a-v>इति श्रीरामायणे बालकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
