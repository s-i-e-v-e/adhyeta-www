<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/045.sxml"><a-title>वाल्मीकिरामायणम् बालकाण्डम् ४५ सर्गः</a-title><a-meta>
<p>Unique Words: 203</p>
</a-meta><hr><a-sec><p id="1.45.1"><a-v>हतेषु तेषु पुत्रेषु दितिः परमदुःखिता।</a-v><a-v>मारीचं काश्यपं राम भर्तारमिदमब्रवीत्॥ १</a-v></p>
<p id="1.45.2"><a-v>हतपुत्रास्मि भगवंस्तव पुत्रैर्महाबलैः।</a-v><a-v>शक्रहन्तारमिच्छामि पुत्रं दीर्घतपोऽर्जितम्॥ २</a-v></p>
<p id="1.45.3"><a-v>साहं तपश्चरिष्यामि गर्भं मे दातुमर्हसि।</a-v><a-v>ईदृशं शक्रहन्तारं त्वमनुज्ञातुमर्हसि॥ ३</a-v></p>
<p id="1.45.4"><a-v>तस्यास्तद्वचनं श्रुत्वा मारीचः काश्यपस्तदा।</a-v><a-v>प्रत्युवाच महातेजा दितिं परमदुःखिताम्॥ ४</a-v></p>
<p id="1.45.5"><a-v>एवं भवतु भद्रं ते शुचिर्भव तपोधने।</a-v><a-v>जनयिष्यसि पुत्रं त्वं शक्र हन्तारमाहवे॥ ५</a-v></p>
<p id="1.45.6"><a-v>पूर्णे वर्षसहस्रे तु शुचिर्यदि भविष्यसि।</a-v><a-v>पुत्रं त्रैलोक्य हन्तारं मत्तस्त्वं जनयिष्यसि॥ ६</a-v></p>
<p id="1.45.7"><a-v>एवमुक्त्वा महातेजाः पाणिना स ममार्ज ताम्।</a-v><a-v>समालभ्य ततः स्वस्तीत्युक्त्वा स तपसे ययौ॥ ७</a-v></p>
<p id="1.45.8"><a-v>गते तस्मिन्नरश्रेष्ठ दितिः परमहर्षिता।</a-v><a-v>कुशप्लवनमासाद्य तपस्तेपे सुदारुणम्॥ ८</a-v></p>
<p id="1.45.9"><a-v>तपस्तस्यां हि कुर्वत्यां परिचर्यां चकार ह।</a-v><a-v>सहस्राक्षो नरश्रेष्ठ परया गुणसंपदा॥ ९</a-v></p>
<p id="1.45.10"><a-v>अग्निं कुशान्काष्ठमपः फलं मूलं तथैव च।</a-v><a-v>न्यवेदयत्सहस्राक्षो यच्चान्यदपि काङ्क्षितम्॥ १०</a-v></p>
<p id="1.45.11"><a-v>गात्रसंवाहनैश्चैव श्रमापनयनैस्तथा।</a-v><a-v>शक्रः सर्वेषु कालेषु दितिं परिचचार ह॥ ११</a-v></p>
<p id="1.45.12"><a-v>अथ वर्षसहस्रेतु दशोने रघु नन्दन।</a-v><a-v>दितिः परमसंप्रीता सहस्राक्षमथाब्रवीत्॥ १२</a-v></p>
<p id="1.45.13"><a-v>तपश्चरन्त्या वर्षाणि दश वीर्यवतां वर।</a-v><a-v>अवशिष्टानि भद्रं ते भ्रातरं द्रक्ष्यसे ततः॥ १३</a-v></p>
<p id="1.45.14"><a-v>तमहं त्वत्कृते पुत्र समाधास्ये जयोत्सुकम्।</a-v><a-v>त्रैलोक्यविजयं पुत्र सह भोक्ष्यसि विज्वरः॥ १४</a-v></p>
<p id="1.45.15"><a-v>एवमुक्त्वा दितिः शक्रं प्राप्ते मध्यं दिवाकरे।</a-v><a-v>निद्रयापहृता देवी पादौ कृत्वाथ शीर्षतः॥ १५</a-v></p>
<p id="1.45.16"><a-v>दृष्ट्वा तामशुचिं शक्रः पादतः कृतमूर्धजाम्।</a-v><a-v>शिरःस्थाने कृतौ पादौ जहास च मुमोद च॥ १६</a-v></p>
<p id="1.45.17"><a-v>तस्याः शरीरविवरं विवेश च पुरंदरः।</a-v><a-v>गर्भं च सप्तधा राम बिभेद परमात्मवान्॥ १७</a-v></p>
<p id="1.45.18"><a-v>बिध्यमानस्ततो गर्भो वज्रेण शतपर्वणा।</a-v><a-v>रुरोद सुस्वरं राम ततो दितिरबुध्यत॥ १८</a-v></p>
<p id="1.45.19"><a-v>मा रुदो मा रुदश्चेति गर्भं शक्रोऽभ्यभाषत।</a-v><a-v>बिभेद च महातेजा रुदन्तमपि वासवः॥ १९</a-v></p>
<p id="1.45.20"><a-v>न हन्तव्यो न हन्तव्य इत्येवं दितिरब्रवीत्।</a-v><a-v>निष्पपात ततः शक्रो मातुर्वचनगौरवात्॥ २०</a-v></p>
<p id="1.45.21"><a-v>प्राञ्जलिर्वज्रसहितो दितिं शक्रोऽभ्यभाषत।</a-v><a-v>अशुचिर्देवि सुप्तासि पादयोः कृतमूर्धजा॥ २१</a-v></p>
<p id="1.45.22"><a-v>तदन्तरमहं लब्ध्वा शक्रहन्तारमाहवे।</a-v><a-v>अभिन्दं सप्तधा देवि तन्मे त्वं क्षन्तुमर्हसि॥ २२</a-v></p>
<p><a-v>इति श्रीरामायणे बालकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
