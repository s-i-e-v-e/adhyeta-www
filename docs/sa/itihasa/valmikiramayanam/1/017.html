<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/017.sxml"><a-title>वाल्मीकिरामायणम् बालकाण्डम् १७ सर्गः</a-title><a-meta>
<p>Unique Words: 354</p>
</a-meta><hr><a-sec><p id="1.17.1"><a-v>निर्वृत्ते तु क्रतौ तस्मिन्हयमेधे महात्मनः।</a-v><a-v>प्रतिगृह्य सुरा भागान्प्रतिजग्मुर्यथागतम्॥ १</a-v></p>
<p id="1.17.2"><a-v>समाप्तदीक्षानियमः पत्नीगणसमन्वितः।</a-v><a-v>प्रविवेश पुरीं राजा सभृत्यबलवाहनः॥ २</a-v></p>
<p id="1.17.3"><a-v>यथार्हं पूजितास्तेन राज्ञा वै पृथिवीश्वराः।</a-v><a-v>मुदिताः प्रययुर्देशान्प्रणम्य मुनिपुंगवम्॥ ३</a-v></p>
<p id="1.17.4"><a-v>गतेषु पृथिवीशेषु राजा दशरथः पुनः।</a-v><a-v>प्रविवेश पुरीं श्रीमान्पुरस्कृत्य द्विजोत्तमान्॥ ४</a-v></p>
<p id="1.17.5"><a-v>शान्तया प्रययौ सार्धमृश्यशृङ्गः सुपूजितः।</a-v><a-v>अन्वीयमानो राज्ञाथ सानुयात्रेण धीमता॥ ५</a-v></p>
<p id="1.17.6"><a-v>कौसल्याजनयद्रामं दिव्यलक्षणसंयुतम्।</a-v><a-v>विष्णोरर्धं महाभागं पुत्रमिक्ष्वाकुनन्दनम्॥ ६</a-v></p>
<p id="1.17.7"><a-v>कौसल्या शुशुभे तेन पुत्रेणामिततेजसा।</a-v><a-v>यथा वरेण देवानामदितिर्वज्रपाणिना॥ ७</a-v></p>
<p id="1.17.8"><a-v>भरतो नाम कैकेय्यां जज्ञे सत्यपराक्रमः।</a-v><a-v>साक्षाद्विष्णोश्चतुर्भागः सर्वैः समुदितो गुणैः॥ ८</a-v></p>
<p id="1.17.9"><a-v>अथ लक्ष्मणशत्रुघ्नौ सुमित्राजनयत्सुतौ।</a-v><a-v>वीरौ सर्वास्त्रकुशलौ विष्णोरर्धसमन्वितौ॥ ९</a-v></p>
<p id="1.17.10"><a-v>राज्ञः पुत्रा महात्मानश्चत्वारो जज्ञिरे पृथक्।</a-v><a-v>गुणवन्तोऽनुरूपाश्च रुच्या प्रोष्ठपदोपमाः॥ १०</a-v></p>
<p id="1.17.11"><a-v>अतीत्यैकादशाहं तु नाम कर्म तथाकरोत्।</a-v><a-v>ज्येष्ठं रामं महात्मानं भरतं कैकयीसुतम्॥ ११</a-v></p>
<p id="1.17.12"><a-v>सौमित्रिं लक्ष्मणमिति शत्रुघ्नमपरं तथा।</a-v><a-v>वसिष्ठः परमप्रीतो नामानि कृतवांस्तदा।</a-v><a-v>तेषां जन्मक्रियादीनि सर्वकर्माण्यकारयत्॥ १२</a-v></p>
<p id="1.17.13"><a-v>तेषां केतुरिव ज्येष्ठो रामो रतिकरः पितुः।</a-v><a-v>बभूव भूयो भूतानां स्वयम्भूरिव संमतः॥ १३</a-v></p>
<p id="1.17.14"><a-v>सर्वे वेदविदः शूराः सर्वे लोकहिते रताः।</a-v><a-v>सर्वे ज्ञानोपसंपन्नाः सर्वे समुदिता गुणैः॥ १४</a-v></p>
<p id="1.17.15"><a-v>तेषामपि महातेजा रामः सत्यपराक्रमः।</a-v><a-v>बाल्यात्प्रभृति सुस्निग्धो लक्ष्मणो लक्ष्मिवर्धनः॥ १५</a-v></p>
<p id="1.17.16"><a-v>रामस्य लोकरामस्य भ्रातुर्ज्येष्ठस्य नित्यशः।</a-v><a-v>सर्वप्रियकरस्तस्य रामस्यापि शरीरतः॥ १६</a-v></p>
<p id="1.17.17"><a-v>लक्ष्मणो लक्ष्मिसंपन्नो बहिःप्राण इवापरः।</a-v><a-v>न च तेन विना निद्रां लभते पुरुषोत्तमः।</a-v><a-v>मृष्टमन्नमुपानीतमश्नाति न हि तं विना॥ १७</a-v></p>
<p id="1.17.18"><a-v>यदा हि हयमारूढो मृगयां याति राघवः।</a-v><a-v>तदैनं पृष्ठतोऽभ्येति सधनुः परिपालयन्॥ १८</a-v></p>
<p id="1.17.19"><a-v>भरतस्यापि शत्रुघ्नो लक्ष्मणावरजो हि सः।</a-v><a-v>प्राणैः प्रियतरो नित्यं तस्य चासीत्तथा प्रियः॥ १९</a-v></p>
<p id="1.17.20"><a-v>स चतुर्भिर्महाभागैः पुत्रैर्दशरथः प्रियैः।</a-v><a-v>बभूव परमप्रीतो देवैरिव पितामहः॥ २०</a-v></p>
<p id="1.17.21"><a-v>ते यदा ज्ञानसंपन्नाः सर्वे समुदिता गुणैः।</a-v><a-v>ह्रीमन्तः कीर्तिमन्तश्च सर्वज्ञा दीर्घदर्शिनः॥ २१</a-v></p>
<p id="1.17.22"><a-v>अथ राजा दशरथस्तेषां दारक्रियां प्रति।</a-v><a-v>चिन्तयामास धर्मात्मा सोपाध्यायः सबान्धवः॥ २२</a-v></p>
<p id="1.17.23"><a-v>तस्य चिन्तयमानस्य मन्त्रिमध्ये महात्मनः।</a-v><a-v>अभ्यागच्छन्महातेजो विश्वामित्रो महामुनिः॥ २३</a-v></p>
<p id="1.17.24"><a-v>स राज्ञो दर्शनाकाङ्क्षी द्वाराध्यक्षानुवाच ह।</a-v><a-v>शीघ्रमाख्यात मां प्राप्तं कौशिकं गाधिनः सुतम्॥ २४</a-v></p>
<p id="1.17.25"><a-v>तच्छ्रुत्वा वचनं तस्य राजवेश्म प्रदुद्रुवुः।</a-v><a-v>संभ्रान्तमनसः सर्वे तेन वाक्येन चोदिताः॥ २५</a-v></p>
<p id="1.17.26"><a-v>ते गत्वा राजभवनं विश्वामित्रमृषिं तदा।</a-v><a-v>प्राप्तमावेदयामासुर्नृपायेक्ष्वाकवे तदा॥ २६</a-v></p>
<p id="1.17.27"><a-v>तेषां तद्वचनं श्रुत्वा सपुरोधाः समाहितः।</a-v><a-v>प्रत्युज्जगाम संहृष्टो ब्रह्माणमिव वासवः॥ २७</a-v></p>
<p id="1.17.28"><a-v>स दृष्ट्वा ज्वलितं दीप्त्या तापसं संशितव्रतम्।</a-v><a-v>प्रहृष्टवदनो राजा ततोऽर्घ्यमुपहारयत्॥ २८</a-v></p>
<p id="1.17.29"><a-v>स राज्ञः प्रतिगृह्यार्घ्यं शास्त्रदृष्टेन कर्मणा।</a-v><a-v>कुशलं चाव्ययं चैव पर्यपृच्छन्नराधिपम्॥ २९</a-v></p>
<p id="1.17.30"><a-v>वसिष्ठं च समागम्य कुशलं मुनिपुंगवः।</a-v><a-v>ऋषींश्च तान्यथा न्यायं महाभागानुवाच ह॥ ३०</a-v></p>
<p id="1.17.31"><a-v>ते सर्वे हृष्टमनसस्तस्य राज्ञो निवेशनम्।</a-v><a-v>विविशुः पूजितास्तत्र निषेदुश्च यथार्थतः॥ ३१</a-v></p>
<p id="1.17.32"><a-v>अथ हृष्टमना राजा विश्वामित्रं महामुनिम्।</a-v><a-v>उवाच परमोदारो हृष्टस्तमभिपूजयन्॥ ३२</a-v></p>
<p id="1.17.33"><a-v>यथामृतस्य संप्राप्तिर्यथा वर्षमनूदके।</a-v><a-v>यथा सदृशदारेषु पुत्रजन्माप्रजस्य च।</a-v><a-v>प्रनष्टस्य यथा लाभो यथा हर्षो महोदये।</a-v><a-v>तथैवागमनं मन्ये स्वागतं ते महामुने॥ ३३</a-v></p>
<p id="1.17.34"><a-v>कं च ते परमं कामं करोमि किमु हर्षितः।</a-v><a-v>पात्रभूतोऽसि मे विप्र दिष्ट्या प्राप्तोऽसि धार्मिक।</a-v><a-v>अद्य मे सफलं जन्म जीवितं च सुजीवितम्॥ ३४</a-v></p>
<p id="1.17.35"><a-v>पूर्वं राजर्षिशब्देन तपसा द्योतितप्रभः।</a-v><a-v>ब्रह्मर्षित्वमनुप्राप्तः पूज्योऽसि बहुधा मया॥ ३५</a-v></p>
<p id="1.17.36"><a-v>तदद्भुतमिदं विप्र पवित्रं परमं मम।</a-v><a-v>शुभक्षेत्रगतश्चाहं तव संदर्शनात्प्रभो॥ ३६</a-v></p>
<p id="1.17.37"><a-v>ब्रूहि यत्प्रार्थितं तुभ्यं कार्यमागमनं प्रति।</a-v><a-v>इच्छाम्यनुगृहीतोऽहं त्वदर्थपरिवृद्धये॥ ३७</a-v></p>
<p id="1.17.38"><a-v>कार्यस्य न विमर्शं च गन्तुमर्हसि कौशिक।</a-v><a-v>कर्ता चाहमशेषेण दैवतं हि भवान्मम॥ ३८</a-v></p>
<p id="1.17.39"><a-v>इति हृदयसुखं निशम्य वाक्यं</a-v><a-v>श्रुतिसुखमात्मवता विनीतमुक्तम्।</a-v><a-v>प्रथितगुणयशा गुणैर्विशिष्टः</a-v><a-v>परम ऋषिः परमं जगाम हर्षम्॥ ३९</a-v></p>
<p><a-v>इति श्रीरामायणे बालकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
