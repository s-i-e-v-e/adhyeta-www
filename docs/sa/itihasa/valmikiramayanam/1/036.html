<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/036.sxml"><a-title>वाल्मीकिरामायणम् बालकाण्डम् ३६ सर्गः</a-title><a-meta>
<p>Unique Words: 273</p>
</a-meta><hr><a-sec><p id="1.36.1"><a-v>तप्यमाने तपो देवे देवाः सर्षिगणाः पुरा।</a-v><a-v>सेनापतिमभीप्सन्तः पितामहमुपागमन्॥ १</a-v></p>
<p id="1.36.2"><a-v>ततोऽब्रुवन्सुराः सर्वे भगवन्तं पितामहम्।</a-v><a-v>प्रणिपत्य शुभं वाक्यं सेन्द्राः साग्निपुरोगमाः॥ २</a-v></p>
<p id="1.36.3"><a-v>यो नः सेनापतिर्देव दत्तो भगवता पुरा।</a-v><a-v>स तपः परमास्थाय तप्यते स्म सहोमया॥ ३</a-v></p>
<p id="1.36.4"><a-v>यदत्रानन्तरं कार्यं लोकानां हितकाम्यया।</a-v><a-v>संविधत्स्व विधानज्ञ त्वं हि नः परमा गतिः॥ ४</a-v></p>
<p id="1.36.5"><a-v>देवतानां वचः श्रुत्वा सर्वलोकपितामहः।</a-v><a-v>सान्त्वयन्मधुरैर्वाक्यैस्त्रिदशानिदमब्रवीत्॥ ५</a-v></p>
<p id="1.36.6"><a-v>शैलपुत्र्या यदुक्तं तन्न प्रजास्यथ पत्निषु।</a-v><a-v>तस्या वचनमक्लिष्टं सत्यमेव न संशयः॥ ६</a-v></p>
<p id="1.36.7"><a-v>इयमाकाशगा गङ्गा यस्यां पुत्रं हुताशनः।</a-v><a-v>जनयिष्यति देवानां सेनापतिमरिंदमम्॥ ७</a-v></p>
<p id="1.36.8"><a-v>ज्येष्ठा शैलेन्द्रदुहिता मानयिष्यति तं सुतम्।</a-v><a-v>उमायास्तद्बहुमतं भविष्यति न संशयः॥ ८</a-v></p>
<p id="1.36.9"><a-v>तच्छ्रुत्वा वचनं तस्य कृतार्था रघुनन्दन।</a-v><a-v>प्रणिपत्य सुराः सर्वे पितामहमपूजयन्॥ ९</a-v></p>
<p id="1.36.10"><a-v>ते गत्वा पर्वतं राम कैलासं धातुमण्डितम्।</a-v><a-v>अग्निं नियोजयामासुः पुत्रार्थं सर्वदेवताः॥ १०</a-v></p>
<p id="1.36.11"><a-v>देवकार्यमिदं देव समाधत्स्व हुताशन।</a-v><a-v>शैलपुत्र्यां महातेजो गङ्गायां तेज उत्सृज॥ ११</a-v></p>
<p id="1.36.12"><a-v>देवतानां प्रतिज्ञाय गङ्गामभ्येत्य पावकः।</a-v><a-v>गर्भं धारय वै देवि देवतानामिदं प्रियम्॥ १२</a-v></p>
<p id="1.36.13"><a-v>इत्येतद्वचनं श्रुत्वा दिव्यं रूपमधारयत्।</a-v><a-v>स तस्या महिमां दृष्ट्वा समन्तादवकीर्यत॥ १३</a-v></p>
<p id="1.36.14"><a-v>समन्ततस्तदा देवीमभ्यषिञ्चत पावकः।</a-v><a-v>सर्वस्रोतांसि पूर्णानि गङ्गाया रघुनन्दन॥ १४</a-v></p>
<p id="1.36.15"><a-v>तमुवाच ततो गङ्गा सर्वदेवपुरोहितम्।</a-v><a-v>अशक्ता धारणे देव तव तेजः समुद्धतम्।</a-v><a-v>दह्यमानाग्निना तेन संप्रव्यथितचेतना॥ १५</a-v></p>
<p id="1.36.16"><a-v>अथाब्रवीदिदं गङ्गां सर्वदेवहुताशनः।</a-v><a-v>इह हैमवते पादे गर्भोऽयं संनिवेश्यताम्॥ १६</a-v></p>
<p id="1.36.17"><a-v>श्रुत्वा त्वग्निवचो गङ्गा तं गर्भमतिभास्वरम्।</a-v><a-v>उत्ससर्ज महातेजाः स्रोतोभ्यो हि तदानघ॥ १७</a-v></p>
<p id="1.36.18"><a-v>यदस्या निर्गतं तस्मात्तप्तजाम्बूनदप्रभम्।</a-v><a-v>काञ्चनं धरणीं प्राप्तं हिरण्यममलं शुभम्॥ १८</a-v></p>
<p id="1.36.19"><a-v>ताम्रं कार्ष्णायसं चैव तैक्ष्ण्यादेवाभिजायत।</a-v><a-v>मलं तस्याभवत्तत्र त्रपुसीसकमेव च॥ १९</a-v></p>
<p id="1.36.20"><a-v>तदेतद्धरणीं प्राप्य नानाधातुरवर्धत॥ २०</a-v></p>
<p id="1.36.21"><a-v>निक्षिप्तमात्रे गर्भे तु तेजोभिरभिरञ्जितम्।</a-v><a-v>सर्वं पर्वतसंनद्धं सौवर्णमभवद्वनम्॥ २१</a-v></p>
<p id="1.36.22"><a-v>जातरूपमिति ख्यातं तदा प्रभृति राघव।</a-v><a-v>सुवर्णं पुरुषव्याघ्र हुताशनसमप्रभम्॥ २२</a-v></p>
<p id="1.36.23"><a-v>तं कुमारं ततो जातं सेन्द्राः सहमरुद्गणाः।</a-v><a-v>क्षीरसंभावनार्थाय कृत्तिकाः समयोजयन्॥ २३</a-v></p>
<p id="1.36.24"><a-v>ताः क्षीरं जातमात्रस्य कृत्वा समयमुत्तमम्।</a-v><a-v>ददुः पुत्रोऽयमस्माकं सर्वासामिति निश्चिताः॥ २४</a-v></p>
<p id="1.36.25"><a-v>ततस्तु देवताः सर्वाः कार्तिकेय इति ब्रुवन्।</a-v><a-v>पुत्रस्त्रैलोक्य विख्यातो भविष्यति न संशयः॥ २५</a-v></p>
<p id="1.36.26"><a-v>तेषां तद्वचनं श्रुत्वा स्कन्नं गर्भपरिस्रवे।</a-v><a-v>स्नापयन्परया लक्ष्म्या दीप्यमानमिवानलम्॥ २६</a-v></p>
<p id="1.36.27"><a-v>स्कन्द इत्यब्रुवन्देवाः स्कन्नं गर्भपरिस्रवात्।</a-v><a-v>कार्तिकेयं महाभागं काकुत्स्थज्वलनोपमम्॥ २७</a-v></p>
<p id="1.36.28"><a-v>प्रादुर्भूतं ततः क्षीरं कृत्तिकानामनुत्तमम्।</a-v><a-v>षण्णां षडाननो भूत्वा जग्राह स्तनजं पयः॥ २८</a-v></p>
<p id="1.36.29"><a-v>गृहीत्वा क्षीरमेकाह्ना सुकुमार वपुस्तदा।</a-v><a-v>अजयत्स्वेन वीर्येण दैत्यसैन्यगणान्विभुः॥ २९</a-v></p>
<p id="1.36.30"><a-v>सुरसेनागणपतिं ततस्तममलद्युतिम्।</a-v><a-v>अभ्यषिञ्चन्सुरगणाः समेत्याग्निपुरोगमाः॥ ३०</a-v></p>
<p id="1.36.31"><a-v>एष ते राम गङ्गाया विस्तरोऽभिहितो मया।</a-v><a-v>कुमारसंभवश्चैव धन्यः पुण्यस्तथैव च॥ ३१</a-v></p>
<p><a-v>इति श्रीरामायणे बालकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
