<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/071.sxml"><a-title>वाल्मीकिरामायणम् बालकाण्डम् ७१ सर्गः</a-title><a-meta>
<p>Unique Words: 227</p>
</a-meta><hr><a-sec><p id="1.71.1"><a-v>तमुक्तवन्तं वैदेहं विश्वामित्रो महामुनिः।</a-v><a-v>उवाच वचनं वीरं वसिष्ठसहितो नृपम्॥ १</a-v></p>
<p id="1.71.2"><a-v>अचिन्त्यान्यप्रमेयानि कुलानि नरपुंगव।</a-v><a-v>इक्ष्वाकूणां विदेहानां नैषां तुल्योऽस्ति कश्चन॥ २</a-v></p>
<p id="1.71.3"><a-v>सदृशो धर्मसंबन्धः सदृशो रूपसंपदा।</a-v><a-v>रामलक्ष्मणयो राजन्सीता चोर्मिलया सह॥ ३</a-v></p>
<p id="1.71.4"><a-v>वक्तव्यं च नरश्रेष्ठ श्रूयतां वचनं मम॥ ४</a-v></p>
<p id="1.71.5"><a-v>भ्राता यवीयान्धर्मज्ञ एष राजा कुशध्वजः।</a-v><a-v>अस्य धर्मात्मनो राजन्रूपेणाप्रतिमं भुवि।</a-v><a-v>सुताद्वयं नरश्रेष्ठ पत्न्यर्थं वरयामहे॥ ५</a-v></p>
<p id="1.71.6"><a-v>भरतस्य कुमारस्य शत्रुघ्नस्य च धीमतः।</a-v><a-v>वरयेम सुते राजंस्तयोरर्थे महात्मनोः॥ ६</a-v></p>
<p id="1.71.7"><a-v>पुत्रा दशरथस्येमे रूपयौवनशालिनः।</a-v><a-v>लोकपालोपमाः सर्वे देवतुल्यपराक्रमाः॥ ७</a-v></p>
<p id="1.71.8"><a-v>उभयोरपि राजेन्द्र संबन्धेनानुबध्यताम्।</a-v><a-v>इक्ष्वाकुकुलमव्यग्रं भवतः पुण्यकर्मणः॥ ८</a-v></p>
<p id="1.71.9"><a-v>विश्वामित्रवचः श्रुत्वा वसिष्ठस्य मते तदा।</a-v><a-v>जनकः प्राञ्जलिर्वाक्यमुवाच मुनिपुंगवौ॥ ९</a-v></p>
<p id="1.71.10"><a-v>सदृशं कुलसंबन्धं यदाज्ञापयथः स्वयम्।</a-v><a-v>एवं भवतु भद्रं वः कुशध्वजसुते इमे।</a-v><a-v>पत्न्यौ भजेतां सहितौ शत्रुघ्नभरतावुभौ॥ १०</a-v></p>
<p id="1.71.11"><a-v>एकाह्ना राजपुत्रीणां चतसृणां महामुने।</a-v><a-v>पाणीन्गृह्णन्तु चत्वारो राजपुत्रा महाबलाः॥ ११</a-v></p>
<p id="1.71.12"><a-v>उत्तरे दिवसे ब्रह्मन्फल्गुनीभ्यां मनीषिणः।</a-v><a-v>वैवाहिकं प्रशंसन्ति भगो यत्र प्रजापतिः॥ १२</a-v></p>
<p id="1.71.13"><a-v>एवमुक्त्वा वचः सौम्यं प्रत्युत्थाय कृताञ्जलिः।</a-v><a-v>उभौ मुनिवरौ राजा जनको वाक्यमब्रवीत्॥ १३</a-v></p>
<p id="1.71.14"><a-v>परो धर्मः कृतो मह्यं शिष्योऽस्मि भवतोः सदा।</a-v><a-v>इमान्यासनमुख्यानि आसेतां मुनिपुंगवौ॥ १४</a-v></p>
<p id="1.71.15"><a-v>यथा दशरथस्येयं तथायोध्या पुरी मम।</a-v><a-v>प्रभुत्वे नासित्संदेहो यथार्हं कर्तुमर्हथः॥ १५</a-v></p>
<p id="1.71.16"><a-v>तथा ब्रुवति वैदेहे जनके रघुनन्दनः।</a-v><a-v>राजा दशरथो हृष्टः प्रत्युवाच महीपतिम्॥ १६</a-v></p>
<p id="1.71.17"><a-v>युवामसंख्येय गुणौ भ्रातरौ मिथिलेश्वरौ।</a-v><a-v>ऋषयो राजसंघाश्च भवद्भ्यामभिपूजिताः॥ १७</a-v></p>
<p id="1.71.18"><a-v>स्वस्ति प्राप्नुहि भद्रं ते गमिष्यामि स्वमालयम्।</a-v><a-v>श्राद्धकर्माणि सर्वाणि विधास्य इति चाब्रवीत्॥ १८</a-v></p>
<p id="1.71.19"><a-v>तमापृष्ट्वा नरपतिं राजा दशरथस्तदा।</a-v><a-v>मुनीन्द्रौ तौ पुरस्कृत्य जगामाशु महायशाः॥ १९</a-v></p>
<p id="1.71.20"><a-v>स गत्वा निलयं राजा श्राद्धं कृत्वा विधानतः।</a-v><a-v>प्रभाते काल्यमुत्थाय चक्रे गोदानमुत्तमम्॥ २०</a-v></p>
<p id="1.71.21"><a-v>गवां शतसहस्राणि ब्राह्मणेभ्यो नराधिपः।</a-v><a-v>एकैकशो ददौ राजा पुत्रानुद्धिश्य धर्मतः॥ २१</a-v></p>
<p id="1.71.22"><a-v>सुवर्णशृङ्गाः संपन्नाः सवत्साः कांस्यदोहनाः।</a-v><a-v>गवां शतसहस्राणि चत्वारि पुरुषर्षभः॥ २२</a-v></p>
<p id="1.71.23"><a-v>वित्तमन्यच्च सुबहु द्विजेभ्यो रघुनन्दनः।</a-v><a-v>ददौ गोदानमुद्दिश्य पुत्राणां पुत्रवत्सलः॥ २३</a-v></p>
<p id="1.71.24"><a-v>स सुतैः कृतगोदानैर्वृतश्च नृपतिस्तदा।</a-v><a-v>लोकपालैरिवाभाति वृतः सौम्यः प्रजापतिः॥ २४</a-v></p>
<p><a-v>इति श्रीरामायणे बालकाण्डे एकसप्ततितमः सर्गः ॥ ७१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
