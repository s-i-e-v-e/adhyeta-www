<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/050.sxml"><a-title>वाल्मीकिरामायणम् बालकाण्डम् ५० सर्गः</a-title><a-meta>
<p>Unique Words: 215</p>
</a-meta><hr><a-sec><p id="1.50.1"><a-v>तस्य तद्वचनं श्रुत्वा विश्वामित्रस्य धीमतः।</a-v><a-v>हृष्टरोमा महातेजाः शतानन्दो महातपाः॥ १</a-v></p>
<p id="1.50.2"><a-v>गौतमस्य सुतो ज्येष्ठस्तपसा द्योतितप्रभः।</a-v><a-v>रामसंदर्शनादेव परं विस्मयमागतः॥ २</a-v></p>
<p id="1.50.3"><a-v>स तौ निषण्णौ संप्रेक्ष्य सुखासीनौ नृपात्मजौ।</a-v><a-v>शतानन्दो मुनिश्रेष्ठं विश्वामित्रमथाब्रवीत्॥ ३</a-v></p>
<p id="1.50.4"><a-v>अपि ते मुनिशार्दूल मम माता यशस्विनी।</a-v><a-v>दर्शिता राजपुत्राय तपो दीर्घमुपागता॥ ४</a-v></p>
<p id="1.50.5"><a-v>अपि रामे महातेजो मम माता यशस्विनी।</a-v><a-v>वन्यैरुपाहरत्पूजां पूजार्हे सर्वदेहिनाम्॥ ५</a-v></p>
<p id="1.50.6"><a-v>अपि रामाय कथितं यथावृत्तं पुरातनम्।</a-v><a-v>मम मातुर्महातेजो देवेन दुरनुष्ठितम्॥ ६</a-v></p>
<p id="1.50.7"><a-v>अपि कौशिक भद्रं ते गुरुणा मम संगता।</a-v><a-v>माता मम मुनिश्रेष्ठ रामसंदर्शनादितः॥ ७</a-v></p>
<p id="1.50.8"><a-v>अपि मे गुरुणा रामः पूजितः कुशिकात्मज।</a-v><a-v>इहागतो महातेजाः पूजां प्राप्य महात्मनः॥ ८</a-v></p>
<p id="1.50.9"><a-v>अपि शान्तेन मनसा गुरुर्मे कुशिकात्मज।</a-v><a-v>इहागतेन रामेण प्रयतेनाभिवादितः॥ ९</a-v></p>
<p id="1.50.10"><a-v>तच्छ्रुत्वा वचनं तस्य विश्वामित्रो महामुनिः।</a-v><a-v>प्रत्युवाच शतानन्दं वाक्यज्ञो वाक्यकोविदम्॥ १०</a-v></p>
<p id="1.50.11"><a-v>नातिक्रान्तं मुनिश्रेष्ठ यत्कर्तव्यं कृतं मया।</a-v><a-v>संगता मुनिना पत्नी भार्गवेणेव रेणुका॥ ११</a-v></p>
<p id="1.50.12"><a-v>तच्छ्रुत्वा वचनं तस्य विश्वामित्रस्य धीमतः।</a-v><a-v>शतानन्दो महातेजा रामं वचनमब्रवीत्॥ १२</a-v></p>
<p id="1.50.13"><a-v>स्वागतं ते नरश्रेष्ठ दिष्ट्या प्राप्तोऽसि राघव।</a-v><a-v>विश्वामित्रं पुरस्कृत्य महर्षिमपराजितम्॥ १३</a-v></p>
<p id="1.50.14"><a-v>अचिन्त्यकर्मा तपसा ब्रह्मर्षिरमितप्रभः।</a-v><a-v>विश्वामित्रो महातेजा वेत्स्येनं परमां गतिम्॥ १४</a-v></p>
<p id="1.50.15"><a-v>नास्ति धन्यतरो राम त्वत्तोऽन्यो भुवि कश्चन।</a-v><a-v>गोप्ता कुशिकपुत्रस्ते येन तप्तं महत्तपः॥ १५</a-v></p>
<p id="1.50.16"><a-v>श्रूयतां चाभिदास्यामि कौशिकस्य महात्मनः।</a-v><a-v>यथाबलं यथावृत्तं तन्मे निगदतः शृणु॥ १६</a-v></p>
<p id="1.50.17"><a-v>राजाभूदेष धर्मात्मा दीर्घ कालमरिंदमः।</a-v><a-v>धर्मज्ञः कृतविद्यश्च प्रजानां च हिते रतः॥ १७</a-v></p>
<p id="1.50.18"><a-v>प्रजापतिसुतस्त्वासीत्कुशो नाम महीपतिः।</a-v><a-v>कुशस्य पुत्रो बलवान्कुशनाभः सुधार्मिकः॥ १८</a-v></p>
<p id="1.50.19"><a-v>कुशनाभसुतस्त्वासीद्गाधिरित्येव विश्रुतः।</a-v><a-v>गाधेः पुत्रो महातेजा विश्वामित्रो महामुनिः॥ १९</a-v></p>
<p id="1.50.20"><a-v>विश्वमित्रो महातेजाः पालयामास मेदिनीम्।</a-v><a-v>बहुवर्षसहस्राणि राजा राज्यमकारयत्॥ २०</a-v></p>
<p id="1.50.21"><a-v>कदाचित्तु महातेजा योजयित्वा वरूथिनीम्।</a-v><a-v>अक्षौहिणीपरिवृतः परिचक्राम मेदिनीम्॥ २१</a-v></p>
<p id="1.50.22"><a-v>नगराणि च राष्ट्राणि सरितश्च तथा गिरीन्।</a-v><a-v>आश्रमान्क्रमशो राजा विचरन्नाजगामह॥ २२</a-v></p>
<p id="1.50.23"><a-v>वसिष्ठस्याश्रमपदं नानापुष्पफलद्रुमम्।</a-v><a-v>नानामृगगणाकीर्णं सिद्धचारणसेवितम्॥ २३</a-v></p>
<p id="1.50.24"><a-v>देवदानवगन्धर्वैः किंनरैरुपशोभितम्।</a-v><a-v>प्रशान्तहरिणाकीर्णं द्विजसंघनिषेवितम्॥ २४</a-v></p>
<p id="1.50.25"><a-v>ब्रह्मर्षिगणसंकीर्णं देवर्षिगणसेवितम्।</a-v><a-v>तपश्चरणसंसिद्धैरग्निकल्पैर्महात्मभिः॥ २५</a-v></p>
<p id="1.50.26"><a-v>सततं संकुलं श्रीमद्ब्रह्मकल्पैर्महात्मभिः।</a-v><a-v>अब्भक्षैर्वायुभक्षैश्च शीर्णपर्णाशनैस्तथा॥ २६</a-v></p>
<p id="1.50.27"><a-v>फलमूलाशनैर्दान्तैर्जितरोषैर्जितेन्द्रियैः।</a-v><a-v>ऋषिभिर्वालखिल्यैश्च जपहोमपरायणैः॥ २७</a-v></p>
<p id="1.50.28"><a-v>वसिष्ठस्याश्रमपदं ब्रह्मलोकमिवापरम्।</a-v><a-v>ददर्श जयतां श्रेष्ठ विश्वामित्रो महाबलः॥ २८</a-v></p>
<p><a-v>इति श्रीरामायणे बालकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
