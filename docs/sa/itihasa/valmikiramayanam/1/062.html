<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/062.sxml"><a-title>वाल्मीकिरामायणम् बालकाण्डम् ६२ सर्गः</a-title><a-meta>
<p>Unique Words: 232</p>
</a-meta><hr><a-sec><p id="1.62.1"><a-v>पूर्णे वर्षसहस्रे तु व्रतस्नातं महामुनिम्।</a-v><a-v>अभ्यागच्छन्सुराः सर्वे तपःफलचिकीर्षवः॥ १</a-v></p>
<p id="1.62.2"><a-v>अब्रवीत्सुमहातेजा ब्रह्मा सुरुचिरं वचः।</a-v><a-v>ऋषिस्त्वमसि भद्रं ते स्वार्जितैः कर्मभिः शुभैः॥ २</a-v></p>
<p id="1.62.3"><a-v>तमेवमुक्त्वा देवेशस्त्रिदिवं पुनरभ्यगात्।</a-v><a-v>विश्वामित्रो महातेजा भूयस्तेपे महत्तपः॥ ३</a-v></p>
<p id="1.62.4"><a-v>ततः कालेन महता मेनका परमाप्सराः।</a-v><a-v>पुष्करेषु नरश्रेष्ठ स्नातुं समुपचक्रमे॥ ४</a-v></p>
<p id="1.62.5"><a-v>तां ददर्श महातेजा मेनकां कुशिकात्मजः।</a-v><a-v>रूपेणाप्रतिमां तत्र विद्युतं जलदे यथा॥ ५</a-v></p>
<p id="1.62.6"><a-v>दृष्ट्वा कन्दर्पवशगो मुनिस्तामिदमब्रवीत्।</a-v><a-v>अप्सरः स्वागतं तेऽस्तु वस चेह ममाश्रमे।</a-v><a-v>अनुगृह्णीष्व भद्रं ते मदनेन सुमोहितम्॥ ६</a-v></p>
<p id="1.62.7"><a-v>इत्युक्ता सा वरारोहा तत्रावासमथाकरोत्।</a-v><a-v>तपसो हि महाविघ्नो विश्वामित्रमुपागतः॥ ७</a-v></p>
<p id="1.62.8"><a-v>तस्यां वसन्त्यां वर्षाणि पञ्च पञ्च च राघव।</a-v><a-v>विश्वामित्राश्रमे सौम्य सुखेन व्यतिचक्रमुः॥ ८</a-v></p>
<p id="1.62.9"><a-v>अथ काले गते तस्मिन्विश्वामित्रो महामुनिः।</a-v><a-v>सव्रीड इव संवृत्तश्चिन्ताशोकपरायणः॥ ९</a-v></p>
<p id="1.62.10"><a-v>बुद्धिर्मुनेः समुत्पन्ना सामर्षा रघुनन्दन।</a-v><a-v>सर्वं सुराणां कर्मैतत्तपोऽपहरणं महत्॥ १०</a-v></p>
<p id="1.62.11"><a-v>अहोरात्रापदेशेन गताः संवत्सरा दश।</a-v><a-v>काममोहाभिभूतस्य विघ्नोऽयं प्रत्युपस्थितः॥ ११</a-v></p>
<p id="1.62.12"><a-v>विनिःश्वसन्मुनिवरः पश्चात्तापेन दुःखितः॥ १२</a-v></p>
<p id="1.62.13"><a-v>भीतामप्सरसं दृष्ट्वा वेपन्तीं प्राञ्जलिं स्थिताम्।</a-v><a-v>मेनकां मधुरैर्वाक्यैर्विसृज्य कुशिकात्मजः।</a-v><a-v>उत्तरं पर्वतं राम विश्वामित्रो जगाम ह॥ १३</a-v></p>
<p id="1.62.14"><a-v>स कृत्वा नैष्ठिकीं बुद्धिं जेतुकामो महायशाः।</a-v><a-v>कौशिकीतीरमासाद्य तपस्तेपे सुदारुणम्॥ १४</a-v></p>
<p id="1.62.15"><a-v>तस्य वर्षसहस्रं तु घोरं तप उपासतः।</a-v><a-v>उत्तरे पर्वते राम देवतानामभूद्भयम्॥ १५</a-v></p>
<p id="1.62.16"><a-v>अमन्त्रयन्समागम्य सर्वे सर्षिगणाः सुराः।</a-v><a-v>महर्षिशब्दं लभतां साध्वयं कुशिकात्मजः॥ १६</a-v></p>
<p id="1.62.17"><a-v>देवतानां वचः श्रुत्वा सर्वलोकपितामहः।</a-v><a-v>अब्रवीन्मधुरं वाक्यं विश्वामित्रं तपोधनम्॥ १७</a-v></p>
<p id="1.62.18"><a-v>महर्षे स्वागतं वत्स तपसोग्रेण तोषितः।</a-v><a-v>महत्त्वमृषिमुख्यत्वं ददामि तव कौशिक॥ १८</a-v></p>
<p id="1.62.19"><a-v>ब्रह्मणः स वचः श्रुत्वा विश्वामित्रस्तपोधनः।</a-v><a-v>प्राञ्जलिः प्रणतो भूत्वा प्रत्युवाच पितामहम्॥ १९</a-v></p>
<p id="1.62.20"><a-v>ब्रह्मर्षि शब्दमतुलं स्वार्जितैः कर्मभिः शुभैः।</a-v><a-v>यदि मे भगवानाह ततोऽहं विजितेन्द्रियः॥ २०</a-v></p>
<p id="1.62.21"><a-v>तमुवाच ततो ब्रह्मा न तावत्त्वं जितेन्द्रियः।</a-v><a-v>यतस्व मुनिशार्दूल इत्युक्त्वा त्रिदिवं गतः॥ २१</a-v></p>
<p id="1.62.22"><a-v>विप्रस्थितेषु देवेषु विश्वामित्रो महामुनिः।</a-v><a-v>ऊर्ध्वबाहुर्निरालम्बो वायुभक्षस्तपश्चरन्॥ २२</a-v></p>
<p id="1.62.23"><a-v>धर्मे पञ्चतपा भूत्वा वर्षास्वाकाशसंश्रयः।</a-v><a-v>शिशिरे सलिलस्थायी रात्र्यहानि तपोधनः॥ २३</a-v></p>
<p id="1.62.24"><a-v>एवं वर्षसहस्रं हि तपो घोरमुपागमत्॥ २४</a-v></p>
<p id="1.62.25"><a-v>तस्मिन्संतप्यमाने तु विश्वामित्रे महामुनौ।</a-v><a-v>संभ्रमः सुमहानासीत्सुराणां वासवस्य च॥ २५</a-v></p>
<p id="1.62.26"><a-v>रम्भामप्सरसं शक्रः सह सर्वैर्मरुद्गणैः।</a-v><a-v>उवाचात्महितं वाक्यमहितं कौशिकस्य च॥ २६</a-v></p>
<p><a-v>इति श्रीरामायणे बालकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
