<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/009.sxml"><a-title>वाल्मीकिरामायणम् बालकाण्डम् ९ सर्गः</a-title><a-meta>
<p>Unique Words: 293</p>
</a-meta><hr><a-sec><p id="1.9.1"><a-v>सुमन्त्रश्चोदितो राज्ञा प्रोवाचेदं वचस्तदा।</a-v><a-v>यथर्ष्यशृङ्गस्त्वानीतः शृणु मे मन्त्रिभिः सह॥ १</a-v></p>
<p id="1.9.2"><a-v>लोमपादमुवाचेदं सहामात्यः पुरोहितः।</a-v><a-v>उपायो निरपायोऽयमस्माभिरभिचिन्तितः॥ २</a-v></p>
<p id="1.9.3"><a-v>ऋश्यशृङ्गो वनचरस्तपःस्वाध्यायने रतः।</a-v><a-v>अनभिज्ञः स नारीणां विषयाणां सुखस्य च॥ ३</a-v></p>
<p id="1.9.4"><a-v>इन्द्रियार्थैरभिमतैर्नरचित्तप्रमाथिभिः।</a-v><a-v>पुरमानाययिष्यामः क्षिप्रं चाध्यवसीयताम्॥ ४</a-v></p>
<p id="1.9.5"><a-v>गणिकास्तत्र गच्छन्तु रूपवत्यः स्वलंकृताः।</a-v><a-v>प्रलोभ्य विविधोपायैरानेष्यन्तीह सत्कृताः॥ ५</a-v></p>
<p id="1.9.6"><a-v>श्रुत्वा तथेति राजा च प्रत्युवाच पुरोहितम्।</a-v><a-v>पुरोहितो मन्त्रिणश्च तथा चक्रुश्च ते तदा॥ ६</a-v></p>
<p id="1.9.7"><a-v>वारमुख्यास्तु तच्छ्रुत्वा वनं प्रविविशुर्महत्।</a-v><a-v>आश्रमस्याविदूरेऽस्मिन्यत्नं कुर्वन्ति दर्शने।</a-v><a-v>ऋषिपुत्रस्य घोरस्य नित्यमाश्रमवासिनः॥ ७</a-v></p>
<p id="1.9.8"><a-v>पितुः स नित्यसंतुष्टो नातिचक्राम चाश्रमात्॥ ८</a-v></p>
<p id="1.9.9"><a-v>न तेन जन्मप्रभृति दृष्टपूर्वं तपस्विना।</a-v><a-v>स्त्री वा पुमान्वा यच्चान्यत्सत्त्वं नगरराष्ट्रजम्॥ ९</a-v></p>
<p id="1.9.10"><a-v>ततः कदाचित्तं देशमाजगाम यदृच्छया।</a-v><a-v>विभाण्डकसुतस्तत्र ताश्चापश्यद्वराङ्गनाः॥ १०</a-v></p>
<p id="1.9.11"><a-v>ताश्चित्रवेषाः प्रमदा गायन्त्यो मधुरस्वरैः।</a-v><a-v>ऋषिपुत्रमुपागम्य सर्वा वचनमब्रुवन्॥ ११</a-v></p>
<p id="1.9.12"><a-v>कस्त्वं किं वर्तसे ब्रह्मञ्ज्ञातुमिच्छामहे वयम्।</a-v><a-v>एकस्त्वं विजने घोरे वने चरसि शंस नः॥ १२</a-v></p>
<p id="1.9.13"><a-v>अदृष्टरूपास्तास्तेन काम्यरूपा वने स्त्रियः।</a-v><a-v>हार्दात्तस्य मतिर्जाता आख्यातुं पितरं स्वकम्॥ १३</a-v></p>
<p id="1.9.14"><a-v>पिता विभाण्डकोऽस्माकं तस्याहं सुत औरसः।</a-v><a-v>ऋश्यशृङ्ग इति ख्यातं नाम कर्म च मे भुवि॥ १४</a-v></p>
<p id="1.9.15"><a-v>इहाश्रमपदोऽस्माकं समीपे शुभदर्शनाः।</a-v><a-v>करिष्ये वोऽत्र पूजां वै सर्वेषां विधिपूर्वकम्॥ १५</a-v></p>
<p id="1.9.16"><a-v>ऋषिपुत्रवचः श्रुत्वा सर्वासां मतिरास वै।</a-v><a-v>तदाश्रमपदं द्रष्टुं जग्मुः सर्वाश्च तेन ह॥ १६</a-v></p>
<p id="1.9.17"><a-v>गतानां तु ततः पूजामृषिपुत्रश्चकार ह।</a-v><a-v>इदमर्घ्यमिदं पाद्यमिदं मूलं फलं च नः॥ १७</a-v></p>
<p id="1.9.18"><a-v>प्रतिगृह्य तु तां पूजां सर्वा एव समुत्सुकाः।</a-v><a-v>ऋषेर्भीताश्च शीघ्रं तु गमनाय मतिं दधुः॥ १८</a-v></p>
<p id="1.9.19"><a-v>अस्माकमपि मुख्यानि फलानीमानि वै द्विज।</a-v><a-v>गृहाण प्रति भद्रं ते भक्षयस्व च मा चिरम्॥ १९</a-v></p>
<p id="1.9.20"><a-v>ततस्तास्तं समालिङ्ग्य सर्वा हर्षसमन्विताः।</a-v><a-v>मोदकान्प्रददुस्तस्मै भक्ष्यांश्च विविधाञ्शुभान्॥ २०</a-v></p>
<p id="1.9.21"><a-v>तानि चास्वाद्य तेजस्वी फलानीति स्म मन्यते।</a-v><a-v>अनास्वादितपूर्वाणि वने नित्यनिवासिना॥ २१</a-v></p>
<p id="1.9.22"><a-v>आपृच्छ्य च तदा विप्रं व्रतचर्यां निवेद्य च।</a-v><a-v>गच्छन्ति स्मापदेशात्ता भीतास्तस्य पितुः स्त्रियः॥ २२</a-v></p>
<p id="1.9.23"><a-v>गतासु तासु सर्वासु काश्यपस्यात्मजो द्विजः।</a-v><a-v>अस्वस्थहृदयश्चासीद्दुःखं स्म परिवर्तते॥ २३</a-v></p>
<p id="1.9.24"><a-v>ततोऽपरेद्युस्तं देशमाजगाम स वीर्यवान्।</a-v><a-v>मनोज्ञा यत्र ता दृष्टा वारमुख्याः स्वलंकृताः॥ २४</a-v></p>
<p id="1.9.25"><a-v>दृष्ट्वैव च तदा विप्रमायान्तं हृष्टमानसाः।</a-v><a-v>उपसृत्य ततः सर्वास्तास्तमूचुरिदं वचः॥ २५</a-v></p>
<p id="1.9.26"><a-v>एह्याश्रमपदं सौम्य अस्माकमिति चाब्रुवन्।</a-v><a-v>तत्राप्येष विधिः श्रीमान्विशेषेण भविष्यति॥ २६</a-v></p>
<p id="1.9.27"><a-v>श्रुत्वा तु वचनं तासां सर्वासां हृदयंगमम्।</a-v><a-v>गमनाय मतिं चक्रे तं च निन्युस्तदा स्त्रियः॥ २७</a-v></p>
<p id="1.9.28"><a-v>तत्र चानीयमाने तु विप्रे तस्मिन्महात्मनि।</a-v><a-v>ववर्ष सहसा देवो जगत्प्रह्लादयंस्तदा॥ २८</a-v></p>
<p id="1.9.29"><a-v>वर्षेणैवागतं विप्रं विषयं स्वं नराधिपः।</a-v><a-v>प्रत्युद्गम्य मुनिं प्रह्वः शिरसा च महीं गतः॥ २९</a-v></p>
<p id="1.9.30"><a-v>अर्घ्यं च प्रददौ तस्मै न्यायतः सुसमाहितः।</a-v><a-v>वव्रे प्रसादं विप्रेन्द्रान्मा विप्रं मन्युराविशेत्॥ ३०</a-v></p>
<p id="1.9.31"><a-v>अन्तःपुरं प्रविश्यास्मै कन्यां दत्त्वा यथाविधि।</a-v><a-v>शान्तां शान्तेन मनसा राजा हर्षमवाप सः॥ ३१</a-v></p>
<p id="1.9.32"><a-v>एवं स न्यवसत्तत्र सर्वकामैः सुपूजितः।</a-v><a-v>ऋश्यशृङ्गो महातेजाः शान्तया सह भार्यया॥ ३२</a-v></p>
<p><a-v>इति श्रीरामायणे बालकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
