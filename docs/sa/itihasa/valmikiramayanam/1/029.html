<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/029.sxml"><a-title>वाल्मीकिरामायणम् बालकाण्डम् २९ सर्गः</a-title><a-meta>
<p>Unique Words: 198</p>
</a-meta><hr><a-sec><p id="1.29.1"><a-v>अथ तौ देशकालज्ञौ राजपुत्रावरिंदमौ।</a-v><a-v>देशे काले च वाक्यज्ञावब्रूतां कौशिकं वचः॥ १</a-v></p>
<p id="1.29.2"><a-v>भगवञ्श्रोतुमिच्छावो यस्मिन्काले निशाचरौ।</a-v><a-v>संरक्षणीयौ तौ ब्रह्मन्नातिवर्तेत तत्क्षणम्॥ २</a-v></p>
<p id="1.29.3"><a-v>एवं ब्रुवाणौ काकुत्स्थौ त्वरमाणौ युयुत्सया।</a-v><a-v>सर्वे ते मुनयः प्रीताः प्रशशंसुर्नृपात्मजौ॥ ३</a-v></p>
<p id="1.29.4"><a-v>अद्य प्रभृति षड्रात्रं रक्षतं राघवौ युवाम्।</a-v><a-v>दीक्षां गतो ह्येष मुनिर्मौनित्वं च गमिष्यति॥ ४</a-v></p>
<p id="1.29.5"><a-v>तौ तु तद्वचनं श्रुत्वा राजपुत्रौ यशस्विनौ।</a-v><a-v>अनिद्रौ षडहोरात्रं तपोवनमरक्षताम्॥ ५</a-v></p>
<p id="1.29.6"><a-v>उपासां चक्रतुर्वीरौ यत्तौ परमधन्विनौ।</a-v><a-v>ररक्षतुर्मुनिवरं विश्वामित्रमरिंदमौ॥ ६</a-v></p>
<p id="1.29.7"><a-v>अथ काले गते तस्मिन्षष्ठेऽहनि समागते।</a-v><a-v>सौमित्रमब्रवीद्रामो यत्तो भव समाहितः॥ ७</a-v></p>
<p id="1.29.8"><a-v>रामस्यैवं ब्रुवाणस्य त्वरितस्य युयुत्सया।</a-v><a-v>प्रजज्वाल ततो वेदिः सोपाध्यायपुरोहिता॥ ८</a-v></p>
<p id="1.29.9"><a-v>मन्त्रवच्च यथान्यायं यज्ञोऽसौ संप्रवर्तते।</a-v><a-v>आकाशे च महाञ्शब्दः प्रादुरासीद्भयानकः॥ ९</a-v></p>
<p id="1.29.10"><a-v>आवार्य गगनं मेघो यथा प्रावृषि निर्गतः।</a-v><a-v>तथा मायां विकुर्वाणौ राक्षसावभ्यधावताम्॥ १०</a-v></p>
<p id="1.29.11"><a-v>मारीचश्च सुबाहुश्च तयोरनुचरास्तथा।</a-v><a-v>आगम्य भीमसंकाशा रुधिरौघानवासृजन्॥ ११</a-v></p>
<p id="1.29.12"><a-v>तावापतन्तौ सहसा दृष्ट्वा राजीवलोचनः।</a-v><a-v>लक्ष्मणं त्वभिसंप्रेक्ष्य रामो वचनमब्रवीत्॥ १२</a-v></p>
<p id="1.29.13"><a-v>पश्य लक्ष्मण दुर्वृत्तान्राक्षसान्पिशिताशनान्।</a-v><a-v>मानवास्त्रसमाधूताननिलेन यथाघनान्॥ १३</a-v></p>
<p id="1.29.14"><a-v>मानवं परमोदारमस्त्रं परमभास्वरम्।</a-v><a-v>चिक्षेप परमक्रुद्धो मारीचोरसि राघवः॥ १४</a-v></p>
<p id="1.29.15"><a-v>स तेन परमास्त्रेण मानवेन समाहितः।</a-v><a-v>संपूर्णं योजनशतं क्षिप्तः सागरसंप्लवे॥ १५</a-v></p>
<p id="1.29.16"><a-v>विचेतनं विघूर्णन्तं शीतेषुबलपीडितम्।</a-v><a-v>निरस्तं दृश्य मारीचं रामो लक्ष्मणमब्रवीत्॥ १६</a-v></p>
<p id="1.29.17"><a-v>पश्य लक्ष्मण शीतेषुं मानवं धर्मसंहितम्।</a-v><a-v>मोहयित्वा नयत्येनं न च प्राणैर्वियुज्यते॥ १७</a-v></p>
<p id="1.29.18"><a-v>इमानपि वधिष्यामि निर्घृणान्दुष्टचारिणः।</a-v><a-v>राक्षसान्पापकर्मस्थान्यज्ञघ्नान्रुधिराशनान्॥ १८</a-v></p>
<p id="1.29.19"><a-v>विगृह्य सुमहच्चास्त्रमाग्नेयं रघुनन्दनः।</a-v><a-v>सुबाहुरसि चिक्षेप स विद्धः प्रापतद्भुवि॥ १९</a-v></p>
<p id="1.29.20"><a-v>शेषान्वायव्यमादाय निजघान महायशाः।</a-v><a-v>राघवः परमोदारो मुनीनां मुदमावहन्॥ २०</a-v></p>
<p id="1.29.21"><a-v>स हत्वा राक्षसान्सर्वान्यज्ञघ्नान्रघुनन्दनः।</a-v><a-v>ऋषिभिः पूजितस्तत्र यथेन्द्रो विजये पुरा॥ २१</a-v></p>
<p id="1.29.22"><a-v>अथ यज्ञे समाप्ते तु विश्वामित्रो महामुनिः।</a-v><a-v>निरीतिका दिशो दृष्ट्वा काकुत्स्थमिदमब्रवीत्॥ २२</a-v></p>
<p id="1.29.23"><a-v>कृतार्थोऽस्मि महाबाहो कृतं गुरुवचस्त्वया।</a-v><a-v>सिद्धाश्रममिदं सत्यं कृतं राम महायशः॥ २३</a-v></p>
<p><a-v>इति श्रीरामायणे बालकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
