<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/007.sxml"><a-title>वाल्मीकिरामायणम् बालकाण्डम् ७ सर्गः</a-title><a-meta>
<p>Unique Words: 152</p>
</a-meta><hr><a-sec><p id="1.7.1"><a-v>अष्टौ बभूवुर्वीरस्य तस्यामात्या यशस्विनः।</a-v><a-v>शुचयश्चानुरक्ताश्च राजकृत्येषु नित्यशः॥ १</a-v></p>
<p id="1.7.2"><a-v>धृष्टिर्जयन्तो विजयः सिद्धार्थो अर्थसाधकः।</a-v><a-v>अशोको मन्त्रपालश्च सुमन्त्रश्चाष्टमोऽभवत्॥ २</a-v></p>
<p id="1.7.3"><a-v>ऋत्विजौ द्वावभिमतौ तस्यास्तामृषिसत्तमौ।</a-v><a-v>वसिष्ठो वामदेवश्च मन्त्रिणश्च तथापरे॥ ३</a-v></p>
<p id="1.7.4"><a-v>श्रीमन्तश्च महात्मानः शास्त्रज्ञा दृढविक्रमाः।</a-v><a-v>कीर्तिमन्तः प्रणिहिता यथावचनकारिणः॥ ४</a-v></p>
<p id="1.7.5"><a-v>तेजःक्षमायशःप्राप्ताः स्मितपूर्वाभिभाषिणः।</a-v><a-v>क्रोधात्कामार्थहेतोर्वा न ब्रूयुरनृतं वचः॥ ५</a-v></p>
<p id="1.7.6"><a-v>तेषामविदितं किंचित्स्वेषु नास्ति परेषु वा।</a-v><a-v>क्रियमाणं कृतं वापि चारेणापि चिकीर्षितम्॥ ६</a-v></p>
<p id="1.7.7"><a-v>कुशला व्यवहारेषु सौहृदेषु परीक्षिताः।</a-v><a-v>प्राप्तकालं यथा दण्डं धारयेयुः सुतेष्वपि॥ ७</a-v></p>
<p id="1.7.8"><a-v>कोशसंग्रहणे युक्ता बलस्य च परिग्रहे।</a-v><a-v>अहितं चापि पुरुषं न विहिंस्युरदूषकम्॥ ८</a-v></p>
<p id="1.7.9"><a-v>वीराश्च नियतोत्साहा राजशास्त्रमनुष्ठिताः।</a-v><a-v>शुचीनां रक्षितारश्च नित्यं विषयवासिनाम्॥ ९</a-v></p>
<p id="1.7.10"><a-v>ब्रह्मक्षत्रमहिंसन्तस्ते कोशं समपूरयन्।</a-v><a-v>सुतीक्ष्णदण्डाः संप्रेक्ष्य पुरुषस्य बलाबलम्॥ १०</a-v></p>
<p id="1.7.11"><a-v>शुचीनामेकबुद्धीनां सर्वेषां संप्रजानताम्।</a-v><a-v>नासीत्पुरे वा राष्ट्रे वा मृषावादी नरः क्वचित्॥ ११</a-v></p>
<p id="1.7.12"><a-v>कश्चिन्न दुष्टस्तत्रासीत्परदाररतिर्नरः।</a-v><a-v>प्रशान्तं सर्वमेवासीद्राष्ट्रं पुरवरं च तत्॥ १२</a-v></p>
<p id="1.7.13"><a-v>सुवाससः सुवेशाश्च ते च सर्वे सुशीलिनः।</a-v><a-v>हितार्थं च नरेन्द्रस्य जाग्रतो नयचक्षुषा॥ १३</a-v></p>
<p id="1.7.14"><a-v>गुरौ गुणगृहीताश्च प्रख्याताश्च पराक्रमैः।</a-v><a-v>विदेशेष्वपि विज्ञाताः सर्वतो बुद्धिनिश्चयात्॥ १४</a-v></p>
<p id="1.7.15"><a-v>ईदृशैस्तैरमात्यैस्तु राजा दशरथोऽनघः।</a-v><a-v>उपपन्नो गुणोपेतैरन्वशासद्वसुंधराम्॥ १५</a-v></p>
<p id="1.7.16"><a-v>अवेक्षमाणश्चारेण प्रजा धर्मेण रञ्जयन्।</a-v><a-v>नाध्यगच्छद्विशिष्टं वा तुल्यं वा शत्रुमात्मनः॥ १६</a-v></p>
<p id="1.7.17"><a-v>तैर्मन्त्रिभिर्मन्त्रहितैर्निविष्टै</a-v><a-v>र्वृतोऽनुरक्तैः कुशलैः समर्थैः।</a-v><a-v>स पार्थिवो दीप्तिमवाप युक्त</a-v><a-v>स्तेजोमयैर्गोभिरिवोदितोऽर्कः॥ १७</a-v></p>
<p><a-v>इति श्रीरामायणे बालकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
