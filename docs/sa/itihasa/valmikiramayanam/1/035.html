<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/035.sxml"><a-title>वाल्मीकिरामायणम् बालकाण्डम् ३५ सर्गः</a-title><a-meta>
<p>Unique Words: 244</p>
</a-meta><hr><a-sec><p id="1.35.1"><a-v>उक्त वाक्ये मुनौ तस्मिन्नुभौ राघवलक्ष्मणौ।</a-v><a-v>प्रतिनन्द्य कथां वीरावूचतुर्मुनिपुंगवम्॥ १</a-v></p>
<p id="1.35.2"><a-v>धर्मयुक्तमिदं ब्रह्मन्कथितं परमं त्वया।</a-v><a-v>दुहितुः शैलराजस्य ज्येष्ठाय वक्तुमर्हसि॥ २</a-v></p>
<p id="1.35.3"><a-v>विस्तरं विस्तरज्ञोऽसि दिव्यमानुषसंभवम्।</a-v><a-v>त्रीन्पथो हेतुना केन पावयेल्लोकपावनी॥ ३</a-v></p>
<p id="1.35.4"><a-v>कथं गङ्गां त्रिपथगा विश्रुता सरिदुत्तमा।</a-v><a-v>त्रिषु लोकेषु धर्मज्ञ कर्मभिः कैः समन्विता॥ ४</a-v></p>
<p id="1.35.5"><a-v>तथा ब्रुवति काकुत्स्थे विश्वामित्रस्तपोधनः।</a-v><a-v>निखिलेन कथां सर्वामृषिमध्ये न्यवेदयत्॥ ५</a-v></p>
<p id="1.35.6"><a-v>पुरा राम कृतोद्वाहः शितिकण्ठो महातपाः।</a-v><a-v>दृष्ट्वा च स्पृहया देवीं मैथुनायोपचक्रमे॥ ६</a-v></p>
<p id="1.35.7"><a-v>शितिकण्ठस्य देवस्य दिव्यं वर्षशतं गतम्।</a-v><a-v>न चापि तनयो राम तस्यामासीत्परंतप॥ ७</a-v></p>
<p id="1.35.8"><a-v>ततो देवाः समुद्विग्नाः पितामहपुरोगमाः।</a-v><a-v>यदिहोत्पद्यते भूतं कस्तत्प्रतिसहिष्यते॥ ८</a-v></p>
<p id="1.35.9"><a-v>अभिगम्य सुराः सर्वे प्रणिपत्येदमब्रुवन्।</a-v><a-v>देवदेव महादेव लोकस्यास्य हिते रत।</a-v><a-v>सुराणां प्रणिपातेन प्रसादं कर्तुमर्हसि॥ ९</a-v></p>
<p id="1.35.10"><a-v>न लोका धारयिष्यन्ति तव तेजः सुरोत्तम।</a-v><a-v>ब्राह्मेण तपसा युक्तो देव्या सह तपश्चर॥ १०</a-v></p>
<p id="1.35.11"><a-v>त्रैलोक्यहितकामार्थं तेजस्तेजसि धारय।</a-v><a-v>रक्ष सर्वानिमाँल्लोकान्नालोकं कर्तुमर्हसि॥ ११</a-v></p>
<p id="1.35.12"><a-v>देवतानां वचः श्रुत्वा सर्वलोकमहेश्वरः।</a-v><a-v>बाढमित्यब्रवीत्सर्वान्पुनश्चेदमुवाच ह॥ १२</a-v></p>
<p id="1.35.13"><a-v>धारयिष्याम्यहं तेजस्तेजस्येव सहोमया।</a-v><a-v>त्रिदशाः पृथिवी चैव निर्वाणमधिगच्छतु॥ १३</a-v></p>
<p id="1.35.14"><a-v>यदिदं क्षुभितं स्थानान्मम तेजो ह्यनुत्तमम्।</a-v><a-v>धारयिष्यति कस्तन्मे ब्रुवन्तु सुरसत्तमाः॥ १४</a-v></p>
<p id="1.35.15"><a-v>एवमुक्तास्ततो देवाः प्रत्यूचुर्वृषभध्वजम्।</a-v><a-v>यत्तेजः क्षुभितं ह्येतत्तद्धरा धारयिष्यति॥ १५</a-v></p>
<p id="1.35.16"><a-v>एवमुक्तः सुरपतिः प्रमुमोच महीतले।</a-v><a-v>तेजसा पृथिवी येन व्याप्ता सगिरिकानना॥ १६</a-v></p>
<p id="1.35.17"><a-v>ततो देवाः पुनरिदमूचुश्चाथ हुताशनम्।</a-v><a-v>प्रविश त्वं महातेजो रौद्रं वायुसमन्वितः॥ १७</a-v></p>
<p id="1.35.18"><a-v>तदग्निना पुनर्व्याप्तं संजातः श्वेतपर्वतः।</a-v><a-v>दिव्यं शरवणं चैव पावकादित्यसंनिभम्।</a-v><a-v>यत्र जातो महातेजाः कार्तिकेयोऽग्निसंभवः॥ १८</a-v></p>
<p id="1.35.19"><a-v>अथोमां च शिवं चैव देवाः सर्षि गणास्तदा।</a-v><a-v>पूजयामासुरत्यर्थं सुप्रीतमनसस्ततः॥ १९</a-v></p>
<p id="1.35.20"><a-v>अथ शैल सुता राम त्रिदशानिदमब्रवीत्।</a-v><a-v>समन्युरशपत्सर्वान्क्रोधसंरक्तलोचना॥ २०</a-v></p>
<p id="1.35.21"><a-v>यस्मान्निवारिता चैव संगता पुत्रकाम्यया।</a-v><a-v>अपत्यं स्वेषु दारेषु नोत्पादयितुमर्हथ।</a-v><a-v>अद्य प्रभृति युष्माकमप्रजाः सन्तु पत्नयः॥ २१</a-v></p>
<p id="1.35.22"><a-v>एवमुक्त्वा सुरान्सर्वाञ्शशाप पृथिवीमपि।</a-v><a-v>अवने नैकरूपा त्वं बहुभार्या भविष्यसि॥ २२</a-v></p>
<p id="1.35.23"><a-v>न च पुत्रकृतां प्रीतिं मत्क्रोधकलुषी कृता।</a-v><a-v>प्राप्स्यसि त्वं सुदुर्मेधे मम पुत्रमनिच्छती॥ २३</a-v></p>
<p id="1.35.24"><a-v>तान्सर्वान्व्रीडितान्दृष्ट्वा सुरान्सुरपतिस्तदा।</a-v><a-v>गमनायोपचक्राम दिशं वरुणपालिताम्॥ २४</a-v></p>
<p id="1.35.25"><a-v>स गत्वा तप आतिष्ठत्पार्श्वे तस्योत्तरे गिरेः।</a-v><a-v>हिमवत्प्रभवे शृङ्गे सह देव्या महेश्वरः॥ २५</a-v></p>
<p id="1.35.26"><a-v>एष ते विस्तरो राम शैलपुत्र्या निवेदितः।</a-v><a-v>गङ्गायाः प्रभवं चैव शृणु मे सहलक्ष्मणः॥ २६</a-v></p>
<p><a-v>इति श्रीरामायणे बालकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
