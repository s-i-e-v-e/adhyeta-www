<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/033.sxml"><a-title>वाल्मीकिरामायणम् बालकाण्डम् ३३ सर्गः</a-title><a-meta>
<p>Unique Words: 192</p>
</a-meta><hr><a-sec><p id="1.33.1"><a-v>कृतोद्वाहे गते तस्मिन्ब्रह्मदत्ते च राघव।</a-v><a-v>अपुत्रः पुत्रलाभाय पौत्रीमिष्टिमकल्पयत्॥ १</a-v></p>
<p id="1.33.2"><a-v>इष्ट्यां तु वर्तमानायां कुशनाभं महीपतिम्।</a-v><a-v>उवाच परमप्रीतः कुशो ब्रह्मसुतस्तदा॥ २</a-v></p>
<p id="1.33.3"><a-v>पुत्रस्ते सदृशः पुत्र भविष्यति सुधार्मिकः।</a-v><a-v>गाधिं प्राप्स्यसि तेन त्वं कीर्तिं लोके च शाश्वतीम्॥ ३</a-v></p>
<p id="1.33.4"><a-v>एवमुक्त्वा कुशो राम कुशनाभं महीपतिम्।</a-v><a-v>जगामाकाशमाविश्य ब्रह्मलोकं सनातनम्॥ ४</a-v></p>
<p id="1.33.5"><a-v>कस्यचित्त्वथ कालस्य कुशनाभस्य धीमतः।</a-v><a-v>जज्ञे परमधर्मिष्ठो गाधिरित्येव नामतः॥ ५</a-v></p>
<p id="1.33.6"><a-v>स पिता मम काकुत्स्थ गाधिः परमधार्मिकः।</a-v><a-v>कुशवंशप्रसूतोऽस्मि कौशिको रघुनन्दन॥ ६</a-v></p>
<p id="1.33.7"><a-v>पूर्वजा भगिनी चापि मम राघव सुव्रता।</a-v><a-v>नाम्ना सत्यवती नाम ऋचीके प्रतिपादिता॥ ७</a-v></p>
<p id="1.33.8"><a-v>सशरीरा गता स्वर्गं भर्तारमनुवर्तिनी।</a-v><a-v>कौशिकी परमोदारा सा प्रवृत्ता महानदी॥ ८</a-v></p>
<p id="1.33.9"><a-v>दिव्या पुण्योदका रम्या हिमवन्तमुपाश्रिता।</a-v><a-v>लोकस्य हितकामार्थं प्रवृत्ता भगिनी मम॥ ९</a-v></p>
<p id="1.33.10"><a-v>ततोऽहं हिमवत्पार्श्वे वसामि नियतः सुखम्।</a-v><a-v>भगिन्याः स्नेहसंयुक्तः कौशिक्या रघुनन्दन॥ १०</a-v></p>
<p id="1.33.11"><a-v>सा तु सत्यवती पुण्या सत्ये धर्मे प्रतिष्ठिता।</a-v><a-v>पतिव्रता महाभागा कौशिकी सरितां वरा॥ ११</a-v></p>
<p id="1.33.12"><a-v>अहं हि नियमाद्राम हित्वा तां समुपागतः।</a-v><a-v>सिद्धाश्रममनुप्राप्य सिद्धोऽस्मि तव तेजसा॥ १२</a-v></p>
<p id="1.33.13"><a-v>एषा राम ममोत्पत्तिः स्वस्य वंशस्य कीर्तिता।</a-v><a-v>देशस्य च महाबाहो यन्मां त्वं परिपृच्छसि॥ १३</a-v></p>
<p id="1.33.14"><a-v>गतोऽर्धरात्रः काकुत्स्थ कथाः कथयतो मम।</a-v><a-v>निद्रामभ्येहि भद्रं ते मा भूद्विघ्नोऽध्वनीह नः॥ १४</a-v></p>
<p id="1.33.15"><a-v>निष्पन्दास्तरवः सर्वे निलीना मृगपक्षिणः।</a-v><a-v>नैशेन तमसा व्याप्ता दिशश्च रघुनन्दन॥ १५</a-v></p>
<p id="1.33.16"><a-v>शनैर्वियुज्यते संध्या नभो नेत्रैरिवावृतम्।</a-v><a-v>नक्षत्रतारागहनं ज्योतिर्भिरवभासते॥ १६</a-v></p>
<p id="1.33.17"><a-v>उत्तिष्ठति च शीतांशुः शशी लोकतमोनुदः।</a-v><a-v>ह्लादयन्प्राणिनां लोके मनांसि प्रभया विभो॥ १७</a-v></p>
<p id="1.33.18"><a-v>नैशानि सर्वभूतानि प्रचरन्ति ततस्ततः।</a-v><a-v>यक्षराक्षससंघाश्च रौद्राश्च पिशिताशनाः॥ १८</a-v></p>
<p id="1.33.19"><a-v>एवमुक्त्वा महातेजा विरराम महामुनिः।</a-v><a-v>साधु साध्विति तं सर्वे मुनयो ह्यभ्यपूजयन्॥ १९</a-v></p>
<p id="1.33.20"><a-v>रामोऽपि सह सौमित्रिः किंचिदागतविस्मयः।</a-v><a-v>प्रशस्य मुनिशार्दूलं निद्रां समुपसेवते॥ २०</a-v></p>
<p><a-v>इति श्रीरामायणे बालकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
