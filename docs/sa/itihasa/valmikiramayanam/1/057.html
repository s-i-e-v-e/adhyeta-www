<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/057.sxml"><a-title>वाल्मीकिरामायणम् बालकाण्डम् ५७ सर्गः</a-title><a-meta>
<p>Unique Words: 212</p>
</a-meta><hr><a-sec><p id="1.57.1"><a-v>ततस्त्रिशङ्कोर्वचनं श्रुत्वा क्रोधसमन्वितम्।</a-v><a-v>ऋषिपुत्रशतं राम राजानमिदमब्रवीत्॥ १</a-v></p>
<p id="1.57.2"><a-v>प्रत्याख्यातोऽसि दुर्बुद्धे गुरुणा सत्यवादिना।</a-v><a-v>तं कथं समतिक्रम्य शाखान्तरमुपेयिवान्॥ २</a-v></p>
<p id="1.57.3"><a-v>इक्ष्वाकूणां हि सर्वेषां पुरोधाः परमा गतिः।</a-v><a-v>न चातिक्रमितुं शक्यं वचनं सत्यवादिनः॥ ३</a-v></p>
<p id="1.57.4"><a-v>अशक्यमिति चोवाच वसिष्ठो भगवानृषिः।</a-v><a-v>तं वयं वै समाहर्तुं क्रतुं शक्ताः कथं तव॥ ४</a-v></p>
<p id="1.57.5"><a-v>बालिशस्त्वं नरश्रेष्ठ गम्यतां स्वपुरं पुनः।</a-v><a-v>याजने भगवाञ्शक्तस्त्रैलोक्यस्यापि पार्थिव॥ ५</a-v></p>
<p id="1.57.6"><a-v>तेषां तद्वचनं श्रुत्वा क्रोधपर्याकुलाक्षरम्।</a-v><a-v>स राजा पुनरेवैतानिदं वचनमब्रवीत्॥ ६</a-v></p>
<p id="1.57.7"><a-v>प्रत्याख्यातोऽस्मि गुरुणा गुरुपुत्रैस्तथैव च।</a-v><a-v>अन्यां गतिं गमिष्यामि स्वस्ति वोऽस्तु तपोधनाः॥ ७</a-v></p>
<p id="1.57.8"><a-v>ऋषिपुत्रास्तु तच्छ्रुत्वा वाक्यं घोराभिसंहितम्।</a-v><a-v>शेपुः परमसंक्रुद्धाश्चण्डालत्वं गमिष्यसि।</a-v><a-v>एवमुक्त्वा महात्मानो विविशुस्ते स्वमाश्रमम्॥ ८</a-v></p>
<p id="1.57.9"><a-v>अथ रात्र्यां व्यतीतायां राजा चण्डालतां गतः।</a-v><a-v>नीलवस्त्रधरो नीलः परुषो ध्वस्तमूर्धजः।</a-v><a-v>चित्यमाल्यानुलेपश्च आयसाभरणोऽभवत्॥ ९</a-v></p>
<p id="1.57.10"><a-v>तं दृष्ट्वा मन्त्रिणः सर्वे त्यक्त्वा चण्डालरूपिणम्।</a-v><a-v>प्राद्रवन्सहिता राम पौरा येऽस्यानुगामिनः॥ १०</a-v></p>
<p id="1.57.11"><a-v>एको हि राजा काकुत्स्थ जगाम परमात्मवान्।</a-v><a-v>दह्यमानो दिवारात्रं विश्वामित्रं तपोधनम्॥ ११</a-v></p>
<p id="1.57.12"><a-v>विश्वामित्रस्तु तं दृष्ट्वा राजानं विफलीकृतम्।</a-v><a-v>चण्डालरूपिणं राम मुनिः कारुण्यमागतः॥ १२</a-v></p>
<p id="1.57.13"><a-v>कारुण्यात्स महातेजा वाक्यं परम धार्मिकः।</a-v><a-v>इदं जगाद भद्रं ते राजानं घोरदर्शनम्॥ १३</a-v></p>
<p id="1.57.14"><a-v>किमागमनकार्यं ते राजपुत्र महाबल।</a-v><a-v>अयोध्याधिपते वीर शापाच्चण्डालतां गतः॥ १४</a-v></p>
<p id="1.57.15"><a-v>अथ तद्वाक्यमाकर्ण्य राजा चण्डालतां गतः।</a-v><a-v>अब्रवीत्प्राञ्जलिर्वाक्यं वाक्यज्ञो वाक्यकोविदम्॥ १५</a-v></p>
<p id="1.57.16"><a-v>प्रत्याख्यातोऽस्मि गुरुणा गुरुपुत्रैस्तथैव च।</a-v><a-v>अनवाप्यैव तं कामं मया प्राप्तो विपर्ययः॥ १६</a-v></p>
<p id="1.57.17"><a-v>सशरीरो दिवं यायामिति मे सौम्यदर्शनम्।</a-v><a-v>मया चेष्टं क्रतुशतं तच्च नावाप्यते फलम्॥ १७</a-v></p>
<p id="1.57.18"><a-v>अनृतं नोक्त पूर्वं मे न च वक्ष्ये कदाचन।</a-v><a-v>कृच्छ्रेष्वपि गतः सौम्य क्षत्रधर्मेण ते शपे॥ १८</a-v></p>
<p id="1.57.19"><a-v>यज्ञैर्बहुविधैरिष्टं प्रजा धर्मेण पालिताः।</a-v><a-v>गुरवश्च महात्मानः शीलवृत्तेन तोषिताः॥ १९</a-v></p>
<p id="1.57.20"><a-v>धर्मे प्रयतमानस्य यज्ञं चाहर्तुमिच्छतः।</a-v><a-v>परितोषं न गच्छन्ति गुरवो मुनिपुंगव॥ २०</a-v></p>
<p id="1.57.21"><a-v>दैवमेव परं मन्ये पौरुषं तु निरर्थकम्।</a-v><a-v>दैवेनाक्रम्यते सर्वं दैवं हि परमा गतिः॥ २१</a-v></p>
<p id="1.57.22"><a-v>तस्य मे परमार्तस्य प्रसादमभिकाङ्क्षतः।</a-v><a-v>कर्तुमर्हसि भद्रं ते दैवोपहतकर्मणः॥ २२</a-v></p>
<p id="1.57.23"><a-v>नान्यां गतिं गमिष्यामि नान्यः शरणमस्ति मे।</a-v><a-v>दैवं पुरुषकारेण निवर्तयितुमर्हसि॥ २३</a-v></p>
<p><a-v>इति श्रीरामायणे बालकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
