<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/048.sxml"><a-title>वाल्मीकिरामायणम् बालकाण्डम् ४८ सर्गः</a-title><a-meta>
<p>Unique Words: 190</p>
</a-meta><hr><a-sec><p id="1.48.1"><a-v>अफलस्तु ततः शक्रो देवानग्निपुरोगमान्।</a-v><a-v>अब्रवीत्त्रस्तवदनः सर्षिसंघान्सचारणान्॥ १</a-v></p>
<p id="1.48.2"><a-v>कुर्वता तपसो विघ्नं गौतमस्य महात्मनः।</a-v><a-v>क्रोधमुत्पाद्य हि मया सुरकार्यमिदं कृतम्॥ २</a-v></p>
<p id="1.48.3"><a-v>अफलोऽस्मि कृतस्तेन क्रोधात्सा च निराकृता।</a-v><a-v>शापमोक्षेण महता तपोऽस्यापहृतं मया॥ ३</a-v></p>
<p id="1.48.4"><a-v>तन्मां सुरवराः सर्वे सर्षिसंघाः सचारणाः।</a-v><a-v>सुरसाह्यकरं सर्वे सफलं कर्तुमर्हथ॥ ४</a-v></p>
<p id="1.48.5"><a-v>शतक्रतोर्वचः श्रुत्वा देवाः साग्निपुरोगमाः।</a-v><a-v>पितृदेवानुपेत्याहुः सह सर्वैर्मरुद्गणैः॥ ५</a-v></p>
<p id="1.48.6"><a-v>अयं मेषः सवृषणः शक्रो ह्यवृषणः कृतः।</a-v><a-v>मेषस्य वृषणौ गृह्य शक्रायाशु प्रयच्छत॥ ६</a-v></p>
<p id="1.48.7"><a-v>अफलस्तु कृतो मेषः परां तुष्टिं प्रदास्यति।</a-v><a-v>भवतां हर्षणार्थाय ये च दास्यन्ति मानवाः॥ ७</a-v></p>
<p id="1.48.8"><a-v>अग्नेस्तु वचनं श्रुत्वा पितृदेवाः समागताः।</a-v><a-v>उत्पाट्य मेषवृषणौ सहस्राक्षे न्यवेदयन्॥ ८</a-v></p>
<p id="1.48.9"><a-v>तदा प्रभृति काकुत्स्थ पितृदेवाः समागताः।</a-v><a-v>अफलान्भुञ्जते मेषान्फलैस्तेषामयोजयन्॥ ९</a-v></p>
<p id="1.48.10"><a-v>इन्द्रस्तु मेषवृषणस्तदा प्रभृति राघव।</a-v><a-v>गौतमस्य प्रभावेन तपसश्च महात्मनः॥ १०</a-v></p>
<p id="1.48.11"><a-v>तदागच्छ महातेज आश्रमं पुण्यकर्मणः।</a-v><a-v>तारयैनां महाभागामहल्यां देवरूपिणीम्॥ ११</a-v></p>
<p id="1.48.12"><a-v>विश्वामित्रवचः श्रुत्वा राघवः सहलक्ष्मणः।</a-v><a-v>विश्वामित्रं पुरस्कृत्य आश्रमं प्रविवेश ह॥ १२</a-v></p>
<p id="1.48.13"><a-v>ददर्श च महाभागां तपसा द्योतितप्रभाम्।</a-v><a-v>लोकैरपि समागम्य दुर्निरीक्ष्यां सुरासुरैः॥ १३</a-v></p>
<p id="1.48.14"><a-v>प्रयत्नान्निर्मितां धात्रा दिव्यां मायामयीमिव।</a-v><a-v>धूमेनाभिपरीताङ्गीं पूर्णचन्द्रप्रभामिव॥ १४</a-v></p>
<p id="1.48.15"><a-v>सतुषारावृतां साभ्रां पूर्णचन्द्रप्रभामिव।</a-v><a-v>मध्येऽम्भसो दुराधर्षां दीप्तां सूर्यप्रभामिव॥ १५</a-v></p>
<p id="1.48.16"><a-v>स हि गौतमवाक्येन दुर्निरीक्ष्या बभूव ह।</a-v><a-v>त्रयाणामपि लोकानां यावद्रामस्य दर्शनम्॥ १६</a-v></p>
<p id="1.48.17"><a-v>राघवौ तु ततस्तस्याः पादौ जगृहतुस्तदा।</a-v><a-v>स्मरन्ती गौतमवचः प्रतिजग्राह सा च तौ॥ १७</a-v></p>
<p id="1.48.18"><a-v>पाद्यमर्घ्यं तथातिथ्यं चकार सुसमाहिता।</a-v><a-v>प्रतिजग्राह काकुत्स्थो विधिदृष्टेन कर्मणा॥ १८</a-v></p>
<p id="1.48.19"><a-v>पुष्पवृष्टिर्महत्यासीद्देवदुन्दुभिनिस्वनैः।</a-v><a-v>गन्धर्वाप्सरसां चापि महानासीत्समागमः॥ १९</a-v></p>
<p id="1.48.20"><a-v>साधु साध्विति देवास्तामहल्यां समपूजयन्।</a-v><a-v>तपोबलविशुद्धाङ्गीं गौतमस्य वशानुगाम्॥ २०</a-v></p>
<p id="1.48.21"><a-v>गौतमोऽपि महातेजा अहल्यासहितः सुखी।</a-v><a-v>रामं संपूज्य विधिवत्तपस्तेपे महातपाः॥ २१</a-v></p>
<p id="1.48.22"><a-v>रामोऽपि परमां पूजां गौतमस्य महामुनेः।</a-v><a-v>सकाशाद्विधिवत्प्राप्य जगाम मिथिलां ततः॥ २२</a-v></p>
<p><a-v>इति श्रीरामायणे बालकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
