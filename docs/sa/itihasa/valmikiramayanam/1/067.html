<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/067.sxml"><a-title>वाल्मीकिरामायणम् बालकाण्डम् ६७ सर्गः</a-title><a-meta>
<p>Unique Words: 174</p>
</a-meta><hr><a-sec><p id="1.67.1"><a-v>जनकेन समादिष्टा दूतास्ते क्लान्तवाहनाः।</a-v><a-v>त्रिरात्रमुषित्वा मार्गे तेऽयोध्यां प्राविशन्पुरीम्॥ १</a-v></p>
<p id="1.67.2"><a-v>ते राजवचनाद्दूता राजवेश्मप्रवेशिताः।</a-v><a-v>ददृशुर्देवसंकाशं वृद्धं दशरथं नृपम्॥ २</a-v></p>
<p id="1.67.3"><a-v>बद्धाञ्जलिपुटाः सर्वे दूता विगतसाध्वसाः।</a-v><a-v>राजानं प्रयता वाक्यमब्रुवन्मधुराक्षरम्॥ ३</a-v></p>
<p id="1.67.4"><a-v>मैथिलो जनको राजा साग्निहोत्रपुरस्कृतः।</a-v><a-v>कुशलं चाव्ययं चैव सोपाध्यायपुरोहितम्॥ ४</a-v></p>
<p id="1.67.5"><a-v>मुहुर्मुहुर्मधुरया स्नेहसंयुक्तया गिरा।</a-v><a-v>जनकस्त्वां महाराज पृच्छते सपुरःसरम्॥ ५</a-v></p>
<p id="1.67.6"><a-v>पृष्ट्वा कुशलमव्यग्रं वैदेहो मिथिलाधिपः।</a-v><a-v>कौशिकानुमते वाक्यं भवन्तमिदमब्रवीत्॥ ६</a-v></p>
<p id="1.67.7"><a-v>पूर्वं प्रतिज्ञा विदिता वीर्यशुल्का ममात्मजा।</a-v><a-v>राजानश्च कृतामर्षा निर्वीर्या विमुखीकृताः॥ ७</a-v></p>
<p id="1.67.8"><a-v>सेयं मम सुता राजन्विश्वामित्रपुरःसरैः।</a-v><a-v>यदृच्छयागतैर्वीरैर्निर्जिता तव पुत्रकैः॥ ८</a-v></p>
<p id="1.67.9"><a-v>तच्च राजन्धनुर्दिव्यं मध्ये भग्नं महात्मना।</a-v><a-v>रामेण हि महाराज महत्यां जनसंसदि॥ ९</a-v></p>
<p id="1.67.10"><a-v>अस्मै देया मया सीता वीर्यशुल्का महात्मने।</a-v><a-v>प्रतिज्ञां तर्तुमिच्छामि तदनुज्ञातुमर्हसि॥ १०</a-v></p>
<p id="1.67.11"><a-v>सोपाध्यायो महाराज पुरोहितपुरस्कृतः।</a-v><a-v>शीघ्रमागच्छ भद्रं ते द्रष्टुमर्हसि राघवौ॥ ११</a-v></p>
<p id="1.67.12"><a-v>प्रीतिं च मम राजेन्द्र निर्वर्तयितुमर्हसि।</a-v><a-v>पुत्रयोरुभयोरेव प्रीतिं त्वमपि लप्स्यसे॥ १२</a-v></p>
<p id="1.67.13"><a-v>एवं विदेहाधिपतिर्मधुरं वाक्यमब्रवीत्।</a-v><a-v>विश्वामित्राभ्यनुज्ञातः शतानन्दमते स्थितः॥ १३</a-v></p>
<p id="1.67.14"><a-v>दूतवाक्यं तु तच्छ्रुत्वा राजा परमहर्षितः।</a-v><a-v>वसिष्ठं वामदेवं च मन्त्रिणोऽन्यांश्च सोऽब्रवीत्॥ १४</a-v></p>
<p id="1.67.15"><a-v>गुप्तः कुशिकपुत्रेण कौसल्यानन्दवर्धनः।</a-v><a-v>लक्ष्मणेन सह भ्रात्रा विदेहेषु वसत्यसौ॥ १५</a-v></p>
<p id="1.67.16"><a-v>दृष्टवीर्यस्तु काकुत्स्थो जनकेन महात्मना।</a-v><a-v>संप्रदानं सुतायास्तु राघवे कर्तुमिच्छति॥ १६</a-v></p>
<p id="1.67.17"><a-v>यदि वो रोचते वृत्तं जनकस्य महात्मनः।</a-v><a-v>पुरीं गच्छामहे शीघ्रं मा भूत्कालस्य पर्ययः॥ १७</a-v></p>
<p id="1.67.18"><a-v>मन्त्रिणो बाढमित्याहुः सह सर्वैर्महर्षिभिः।</a-v><a-v>सुप्रीतश्चाब्रवीद्राजा श्वो यात्रेति स मन्त्रिणः॥ १८</a-v></p>
<p id="1.67.19"><a-v>मन्त्रिणस्तु नरेन्द्रस्य रात्रिं परमसत्कृताः।</a-v><a-v>ऊषुः प्रमुदिताः सर्वे गुणैः सर्वैः समन्विताः॥ १९</a-v></p>
<p><a-v>इति श्रीरामायणे बालकाण्डे सप्तषष्टितमः सर्गः ॥ ६७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
