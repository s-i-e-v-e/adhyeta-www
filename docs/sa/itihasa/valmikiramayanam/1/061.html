<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/061.sxml"><a-title>वाल्मीकिरामायणम् बालकाण्डम् ६१ सर्गः</a-title><a-meta>
<p>Unique Words: 237</p>
</a-meta><hr><a-sec><p id="1.61.1"><a-v>शुनःशेपं नरश्रेष्ठ गृहीत्वा तु महायशाः।</a-v><a-v>व्यश्राम्यत्पुष्करे राजा मध्याह्ने रघुनन्दन॥ १</a-v></p>
<p id="1.61.2"><a-v>तस्य विश्रममाणस्य शुनःशेपो महायशाः।</a-v><a-v>पुष्करं श्रेष्ठमागम्य विश्वामित्रं ददर्श ह॥ २</a-v></p>
<p id="1.61.3"><a-v>विषण्णवदनो दीनस्तृष्णया च श्रमेण च।</a-v><a-v>पपाताङ्के मुने राम वाक्यं चेदमुवाच ह॥ ३</a-v></p>
<p id="1.61.4"><a-v>न मेऽस्ति माता न पिता ज्ञातयो बान्धवाः कुतः।</a-v><a-v>त्रातुमर्हसि मां सौम्य धर्मेण मुनिपुंगव॥ ४</a-v></p>
<p id="1.61.5"><a-v>त्राता त्वं हि मुनिश्रेष्ठ सर्वेषां त्वं हि भावनः।</a-v><a-v>राजा च कृतकार्यः स्यादहं दीर्घायुरव्ययः॥ ५</a-v></p>
<p id="1.61.6"><a-v>स्वर्गलोकमुपाश्नीयां तपस्तप्त्वा ह्यनुत्तमम्।</a-v><a-v>स मे नाथो ह्यनाथस्य भव भव्येन चेतसा।</a-v><a-v>पितेव पुत्रं धर्मात्मंस्त्रातुमर्हसि किल्बिषात्॥ ६</a-v></p>
<p id="1.61.7"><a-v>तस्य तद्वचनं श्रुत्वा विश्वामित्रो महातपाः।</a-v><a-v>सान्त्वयित्वा बहुविधं पुत्रानिदमुवाच ह॥ ७</a-v></p>
<p id="1.61.8"><a-v>यत्कृते पितरः पुत्राञ्जनयन्ति शुभार्थिनः।</a-v><a-v>परलोकहितार्थाय तस्य कालोऽयमागतः॥ ८</a-v></p>
<p id="1.61.9"><a-v>अयं मुनिसुतो बालो मत्तः शरणमिच्छति।</a-v><a-v>अस्य जीवितमात्रेण प्रियं कुरुत पुत्रकाः॥ ९</a-v></p>
<p id="1.61.10"><a-v>सर्वे सुकृतकर्माणः सर्वे धर्मपरायणाः।</a-v><a-v>पशुभूता नरेन्द्रस्य तृप्तिमग्नेः प्रयच्छत॥ १०</a-v></p>
<p id="1.61.11"><a-v>नाथवांश्च शुनःशेपो यज्ञश्चाविघ्नतो भवेत्।</a-v><a-v>देवतास्तर्पिताश्च स्युर्मम चापि कृतं वचः॥ ११</a-v></p>
<p id="1.61.12"><a-v>मुनेस्तु वचनं श्रुत्वा मधुष्यन्दादयः सुताः।</a-v><a-v>साभिमानं नरश्रेष्ठ सलीलमिदमब्रुवन्॥ १२</a-v></p>
<p id="1.61.13"><a-v>कथमात्मसुतान्हित्वा त्रायसेऽन्यसुतं विभो।</a-v><a-v>अकार्यमिव पश्यामः श्वमांसमिव भोजने॥ १३</a-v></p>
<p id="1.61.14"><a-v>तेषां तद्वचनं श्रुत्वा पुत्राणां मुनिपुंगवः।</a-v><a-v>क्रोधसंरक्तनयनो व्याहर्तुमुपचक्रमे॥ १४</a-v></p>
<p id="1.61.15"><a-v>निःसाध्वसमिदं प्रोक्तं धर्मादपि विगर्हितम्।</a-v><a-v>अतिक्रम्य तु मद्वाक्यं दारुणं रोमहर्षणम्॥ १५</a-v></p>
<p id="1.61.16"><a-v>श्वमांसभोजिनः सर्वे वासिष्ठा इव जातिषु।</a-v><a-v>पूर्णं वर्षसहस्रं तु पृथिव्यामनुवत्स्यथ॥ १६</a-v></p>
<p id="1.61.17"><a-v>कृत्वा शापसमायुक्तान्पुत्रान्मुनिवरस्तदा।</a-v><a-v>शुनःशेपमुवाचार्तं कृत्वा रक्षां निरामयाम्॥ १७</a-v></p>
<p id="1.61.18"><a-v>पवित्रपाशैरासक्तो रक्तमाल्यानुलेपनः।</a-v><a-v>वैष्णवं यूपमासाद्य वाग्भिरग्निमुदाहर॥ १८</a-v></p>
<p id="1.61.19"><a-v>इमे तु गाथे द्वे दिव्ये गायेथा मुनिपुत्रक।</a-v><a-v>अम्बरीषस्य यज्ञेऽस्मिंस्ततः सिद्धिमवाप्स्यसि॥ १९</a-v></p>
<p id="1.61.20"><a-v>शुनःशेपो गृहीत्वा ते द्वे गाथे सुसमाहितः।</a-v><a-v>त्वरया राजसिंहं तमम्बरीषमुवाच ह॥ २०</a-v></p>
<p id="1.61.21"><a-v>राजसिंह महासत्त्व शीघ्रं गच्छावहे सदः।</a-v><a-v>निवर्तयस्व राजेन्द्र दीक्षां च समुपाहर॥ २१</a-v></p>
<p id="1.61.22"><a-v>तद्वाक्यमृषिपुत्रस्य श्रुत्वा हर्षं समुत्सुकः।</a-v><a-v>जगाम नृपतिः शीघ्रं यज्ञवाटमतन्द्रितः॥ २२</a-v></p>
<p id="1.61.23"><a-v>सदस्यानुमते राजा पवित्रकृतलक्षणम्।</a-v><a-v>पशुं रक्ताम्बरं कृत्वा यूपे तं समबन्धयत्॥ २३</a-v></p>
<p id="1.61.24"><a-v>स बद्धो वाग्भिरग्र्याभिरभितुष्टाव वै सुरौ।</a-v><a-v>इन्द्रमिन्द्रानुजं चैव यथावन्मुनिपुत्रकः॥ २४</a-v></p>
<p id="1.61.25"><a-v>ततः प्रीतः सहस्राक्षो रहस्यस्तुतितर्पितः।</a-v><a-v>दीर्घमायुस्तदा प्रादाच्छुनःशेपाय राघव॥ २५</a-v></p>
<p id="1.61.26"><a-v>स च राजा नरश्रेष्ठ यज्ञस्य च समाप्तवान्।</a-v><a-v>फलं बहुगुणं राम सहस्राक्षप्रसादजम्॥ २६</a-v></p>
<p id="1.61.27"><a-v>विश्वामित्रोऽपि धर्मात्मा भूयस्तेपे महातपाः।</a-v><a-v>पुष्करेषु नरश्रेष्ठ दशवर्षशतानि च॥ २७</a-v></p>
<p><a-v>इति श्रीरामायणे बालकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
