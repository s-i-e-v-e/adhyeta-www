<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/008.sxml"><a-title>वाल्मीकिरामायणम् बालकाण्डम् ८ सर्गः</a-title><a-meta>
<p>Unique Words: 202</p>
</a-meta><hr><a-sec><p id="1.8.1"><a-v>तस्य त्वेवं प्रभावस्य धर्मज्ञस्य महात्मनः।</a-v><a-v>सुतार्थं तप्यमानस्य नासीद्वंशकरः सुतः॥ १</a-v></p>
<p id="1.8.2"><a-v>चिन्तयानस्य तस्यैवं बुद्धिरासीन्महात्मनः।</a-v><a-v>सुतार्थं वाजिमेधेन किमर्थं न यजाम्यहम्॥ २</a-v></p>
<p id="1.8.3"><a-v>स निश्चितां मतिं कृत्वा यष्टव्यमिति बुद्धिमान्।</a-v><a-v>मन्त्रिभिः सह धर्मात्मा सर्वैरेव कृतात्मभिः॥ ३</a-v></p>
<p id="1.8.4"><a-v>ततोऽब्रवीदिदं राजा सुमन्त्रं मन्त्रिसत्तमम्।</a-v><a-v>शीघ्रमानय मे सर्वान्गुरूंस्तान्सपुरोहितान्॥ ४</a-v></p>
<p id="1.8.5"><a-v>एतच्छ्रुत्वा रहः सूतो राजानमिदमब्रवीत्।</a-v><a-v>ऋत्विग्भिरुपदिष्टोऽयं पुरावृत्तो मया श्रुतः॥ ५</a-v></p>
<p id="1.8.6"><a-v>सनत्कुमारो भगवान्पूर्वं कथितवान्कथाम्।</a-v><a-v>ऋषीणां संनिधौ राजंस्तव पुत्रागमं प्रति॥ ६</a-v></p>
<p id="1.8.7"><a-v>काश्यपस्य तु पुत्रोऽस्ति विभाण्डक इति श्रुतः।</a-v><a-v>ऋश्यशृङ्ग इति ख्यातस्तस्य पुत्रो भविष्यति॥ ७</a-v></p>
<p id="1.8.8"><a-v>स वने नित्यसंवृद्धो मुनिर्वनचरः सदा।</a-v><a-v>नान्यं जानाति विप्रेन्द्रो नित्यं पित्रनुवर्तनात्॥ ८</a-v></p>
<p id="1.8.9"><a-v>द्वैविध्यं ब्रह्मचर्यस्य भविष्यति महात्मनः।</a-v><a-v>लोकेषु प्रथितं राजन्विप्रैश्च कथितं सदा॥ ९</a-v></p>
<p id="1.8.10"><a-v>तस्यैवं वर्तमानस्य कालः समभिवर्तत।</a-v><a-v>अग्निं शुश्रूषमाणस्य पितरं च यशस्विनम्॥ १०</a-v></p>
<p id="1.8.11"><a-v>एतस्मिन्नेव काले तु लोमपादः प्रतापवान्।</a-v><a-v>अङ्गेषु प्रथितो राजा भविष्यति महाबलः॥ ११</a-v></p>
<p id="1.8.12"><a-v>तस्य व्यतिक्रमाद्राज्ञो भविष्यति सुदारुणा।</a-v><a-v>अनावृष्टिः सुघोरा वै सर्वभूतभयावहा॥ १२</a-v></p>
<p id="1.8.13"><a-v>अनावृष्ट्यां तु वृत्तायां राजा दुःखसमन्वितः।</a-v><a-v>ब्राह्मणाञ्श्रुतवृद्धांश्च समानीय प्रवक्ष्यति॥ १३</a-v></p>
<p id="1.8.14"><a-v>भवन्तः श्रुतधर्माणो लोकचारित्रवेदिनः।</a-v><a-v>समादिशन्तु नियमं प्रायश्चित्तं यथा भवेत्॥ १४</a-v></p>
<p id="1.8.15"><a-v>वक्ष्यन्ति ते महीपालं ब्राह्मणा वेदपारगाः।</a-v><a-v>विभाण्डकसुतं राजन्सर्वोपायैरिहानय॥ १५</a-v></p>
<p id="1.8.16"><a-v>आनाय्य च महीपाल ऋश्यशृङ्गं सुसत्कृतम्।</a-v><a-v>प्रयच्छ कन्यां शान्तां वै विधिना सुसमाहितः॥ १६</a-v></p>
<p id="1.8.17"><a-v>तेषां तु वचनं श्रुत्वा राजा चिन्तां प्रपत्स्यते।</a-v><a-v>केनोपायेन वै शक्यमिहानेतुं स वीर्यवान्॥ १७</a-v></p>
<p id="1.8.18"><a-v>ततो राजा विनिश्चित्य सह मन्त्रिभिरात्मवान्।</a-v><a-v>पुरोहितममात्यांश्च प्रेषयिष्यति सत्कृतान्॥ १८</a-v></p>
<p id="1.8.19"><a-v>ते तु राज्ञो वचः श्रुत्वा व्यथिता वनताननाः।</a-v><a-v>न गच्छेम ऋषेर्भीता अनुनेष्यन्ति तं नृपम्॥ १९</a-v></p>
<p id="1.8.20"><a-v>वक्ष्यन्ति चिन्तयित्वा ते तस्योपायांश्च तान्क्षमान्।</a-v><a-v>आनेष्यामो वयं विप्रं न च दोषो भविष्यति॥ २०</a-v></p>
<p id="1.8.21"><a-v>एवमङ्गाधिपेनैव गणिकाभिरृषेः सुतः।</a-v><a-v>आनीतोऽवर्षयद्देवः शान्ता चास्मै प्रदीयते॥ २१</a-v></p>
<p id="1.8.22"><a-v>ऋश्यशृङ्गस्तु जामाता पुत्रांस्तव विधास्यति।</a-v><a-v>सनत्कुमारकथितमेतावद्व्याहृतं मया॥ २२</a-v></p>
<p id="1.8.23"><a-v>अथ हृष्टो दशरथः सुमन्त्रं प्रत्यभाषत।</a-v><a-v>यथर्ष्यशृङ्गस्त्वानीतो विस्तरेण त्वयोच्यताम्॥ २३</a-v></p>
<p><a-v>इति श्रीरामायणे बालकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
