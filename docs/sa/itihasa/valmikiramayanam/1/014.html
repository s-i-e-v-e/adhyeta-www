<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/014.sxml"><a-title>वाल्मीकिरामायणम् बालकाण्डम् १४ सर्गः</a-title><a-meta>
<p>Unique Words: 205</p>
</a-meta><hr><a-sec><p id="1.14.1"><a-v>मेधावी तु ततो ध्यात्वा स किंचिदिदमुत्तमम्।</a-v><a-v>लब्धसंज्ञस्ततस्तं तु वेदज्ञो नृपमब्रवीत्॥ १</a-v></p>
<p id="1.14.2"><a-v>इष्टिं तेऽहं करिष्यामि पुत्रीयां पुत्रकारणात्।</a-v><a-v>अथर्वशिरसि प्रोक्तैर्मन्त्रैः सिद्धां विधानतः॥ २</a-v></p>
<p id="1.14.3"><a-v>ततः प्राक्रमदिष्टिं तां पुत्रीयां पुत्र कारणात्।</a-v><a-v>जुहाव चाग्नौ तेजस्वी मन्त्रदृष्टेन कर्मणा॥ ३</a-v></p>
<p id="1.14.4"><a-v>ततो देवाः सगन्धर्वाः सिद्धाश्च परमर्षयः।</a-v><a-v>भागप्रतिग्रहार्थं वै समवेता यथाविधि॥ ४</a-v></p>
<p id="1.14.5"><a-v>ताः समेत्य यथान्यायं तस्मिन्सदसि देवताः।</a-v><a-v>अब्रुवँल्लोककर्तारं ब्रह्माणं वचनं महत्॥ ५</a-v></p>
<p id="1.14.6"><a-v>भगवंस्त्वत्प्रसादेन रावणो नाम राक्षसः।</a-v><a-v>सर्वान्नो बाधते वीर्याच्छासितुं तं न शक्नुमः॥ ६</a-v></p>
<p id="1.14.7"><a-v>त्वया तस्मै वरो दत्तः प्रीतेन भगवन्पुरा।</a-v><a-v>मानयन्तश्च तं नित्यं सर्वं तस्य क्षमामहे॥ ७</a-v></p>
<p id="1.14.8"><a-v>उद्वेजयति लोकांस्त्रीनुच्छ्रितान्द्वेष्टि दुर्मतिः।</a-v><a-v>शक्रं त्रिदशराजानं प्रधर्षयितुमिच्छति॥ ८</a-v></p>
<p id="1.14.9"><a-v>ऋषीन्यक्षान्सगन्धर्वानसुरान्ब्राह्मणांस्तथा।</a-v><a-v>अतिक्रामति दुर्धर्षो वरदानेन मोहितः॥ ९</a-v></p>
<p id="1.14.10"><a-v>नैनं सूर्यः प्रतपति पार्श्वे वाति न मारुतः।</a-v><a-v>चलोर्मिमाली तं दृष्ट्वा समुद्रोऽपि न कम्पते॥ १०</a-v></p>
<p id="1.14.11"><a-v>तन्महन्नो भयं तस्माद्राक्षसाद्घोरदर्शनात्।</a-v><a-v>वधार्थं तस्य भगवन्नुपायं कर्तुमर्हसि॥ ११</a-v></p>
<p id="1.14.12"><a-v>एवमुक्तः सुरैः सर्वैश्चिन्तयित्वा ततोऽब्रवीत्।</a-v><a-v>हन्तायं विहितस्तस्य वधोपायो दुरात्मनः॥ १२</a-v></p>
<p id="1.14.13"><a-v>तेन गन्धर्वयक्षाणां देवदानवरक्षसाम्।</a-v><a-v>अवध्योऽस्मीति वागुक्ता तथेत्युक्तं च तन्मया॥ १३</a-v></p>
<p id="1.14.14"><a-v>नाकीर्तयदवज्ञानात्तद्रक्षो मानुषांस्तदा।</a-v><a-v>तस्मात्स मानुषाद्वध्यो मृत्युर्नान्योऽस्य विद्यते॥ १४</a-v></p>
<p id="1.14.15"><a-v>एतच्छ्रुत्वा प्रियं वाक्यं ब्रह्मणा समुदाहृतम्।</a-v><a-v>देवा महर्षयः सर्वे प्रहृष्टास्तेऽभवंस्तदा॥ १५</a-v></p>
<p id="1.14.16"><a-v>एतस्मिन्नन्तरे विष्णुरुपयातो महाद्युतिः।</a-v><a-v>ब्रह्मणा च समागम्य तत्र तस्थौ समाहितः॥ १६</a-v></p>
<p id="1.14.17"><a-v>तमब्रुवन्सुराः सर्वे समभिष्टूय संनताः।</a-v><a-v>त्वां नियोक्ष्यामहे विष्णो लोकानां हितकाम्यया॥ १७</a-v></p>
<p id="1.14.18"><a-v>राज्ञो दशरथस्य त्वमयोध्याधिपतेर्विभो।</a-v><a-v>धर्मज्ञस्य वदान्यस्य महर्षिसमतेजसः।</a-v><a-v>तस्य भार्यासु तिसृषु ह्रीश्रीकीर्त्युपमासु च।</a-v><a-v>विष्णो पुत्रत्वमागच्छ कृत्वात्मानं चतुर्विधम्॥ १८</a-v></p>
<p id="1.14.19"><a-v>तत्र त्वं मानुषो भूत्वा प्रवृद्धं लोककण्टकम्।</a-v><a-v>अवध्यं दैवतैर्विष्णो समरे जहि रावणम्॥ १९</a-v></p>
<p id="1.14.20"><a-v>स हि देवान्सगन्धर्वान्सिद्धांश्च ऋषिसत्तमान्।</a-v><a-v>राक्षसो रावणो मूर्खो वीर्योत्सेकेन बाधते॥ २०</a-v></p>
<p id="1.14.21"><a-v>तदुद्धतं रावणमृद्धतेजसं प्रवृद्धदर्पं त्रिदशेश्वरद्विषम्।</a-v><a-v>विरावणं साधु तपस्विकण्टकं तपस्विनामुद्धर तं भयावहम्॥ २१</a-v></p>
<p><a-v>इति श्रीरामायणे बालकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
