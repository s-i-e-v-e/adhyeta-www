<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/074.sxml"><a-title>वाल्मीकिरामायणम् बालकाण्डम् ७४ सर्गः</a-title><a-meta>
<p>Unique Words: 257</p>
</a-meta><hr><a-sec><p id="1.74.1"><a-v>राम दाशरथे वीर वीर्यं ते श्रूयतेऽधुतम्।</a-v><a-v>धनुषो भेदनं चैव निखिलेन मया श्रुतम्॥ १</a-v></p>
<p id="1.74.2"><a-v>तदद्भुतमचिन्त्यं च भेदनं धनुषस्त्वया।</a-v><a-v>तच्छ्रुत्वाहमनुप्राप्तो धनुर्गृह्यापरं शुभम्॥ २</a-v></p>
<p id="1.74.3"><a-v>तदिदं घोरसंकाशं जामदग्न्यं महद्धनुः।</a-v><a-v>पूरयस्व शरेणैव स्वबलं दर्शयस्व च॥ ३</a-v></p>
<p id="1.74.4"><a-v>तदहं ते बलं दृष्ट्वा धनुषोऽस्य प्रपूरणे।</a-v><a-v>द्वन्द्वयुद्धं प्रदास्यामि वीर्यश्लाघ्यमिदं तव॥ ४</a-v></p>
<p id="1.74.5"><a-v>तस्य तद्वचनं श्रुत्वा राजा दशरथस्तदा।</a-v><a-v>विषण्णवदनो दीनः प्राञ्जलिर्वाक्यमब्रवीत्॥ ५</a-v></p>
<p id="1.74.6"><a-v>क्षत्ररोषात्प्रशान्तस्त्वं ब्राह्मणस्य महायशाः।</a-v><a-v>बालानां मम पुत्राणामभयं दातुमर्हसि॥ ६</a-v></p>
<p id="1.74.7"><a-v>भार्गवाणां कुले जातः स्वाध्यायव्रतशालिनाम्।</a-v><a-v>सहस्राक्षे प्रतिज्ञाय शस्त्रं निक्षिप्तवानसि॥ ७</a-v></p>
<p id="1.74.8"><a-v>स त्वं धर्मपरो भूत्वा काश्यपाय वसुंधराम्।</a-v><a-v>दत्त्वा वनमुपागम्य महेन्द्रकृतकेतनः॥ ८</a-v></p>
<p id="1.74.9"><a-v>मम सर्वविनाशाय संप्राप्तस्त्वं महामुने।</a-v><a-v>न चैकस्मिन्हते रामे सर्वे जीवामहे वयम्॥ ९</a-v></p>
<p id="1.74.10"><a-v>ब्रुवत्येवं दशरथे जामदग्न्यः प्रतापवान्।</a-v><a-v>अनादृत्यैव तद्वाक्यं राममेवाभ्यभाषत॥ १०</a-v></p>
<p id="1.74.11"><a-v>इमे द्वे धनुषी श्रेष्ठे दिव्ये लोकाभिविश्रुते।</a-v><a-v>दृढे बलवती मुख्ये सुकृते विश्वकर्मणा॥ ११</a-v></p>
<p id="1.74.12"><a-v>अतिसृष्टं सुरैरेकं त्र्यम्बकाय युयुत्सवे।</a-v><a-v>त्रिपुरघ्नं नरश्रेष्ठ भग्नं काकुत्स्थ यत्त्वया॥ १२</a-v></p>
<p id="1.74.13"><a-v>इदं द्वितीयं दुर्धर्षं विष्णोर्दत्तं सुरोत्तमैः।</a-v><a-v>समानसारं काकुत्स्थ रौद्रेण धनुषा त्विदम्॥ १३</a-v></p>
<p id="1.74.14"><a-v>तदा तु देवताः सर्वाः पृच्छन्ति स्म पितामहम्।</a-v><a-v>शितिकण्ठस्य विष्णोश्च बलाबलनिरीक्षया॥ १४</a-v></p>
<p id="1.74.15"><a-v>अभिप्रायं तु विज्ञाय देवतानां पितामहः।</a-v><a-v>विरोधं जनयामास तयोः सत्यवतां वरः॥ १५</a-v></p>
<p id="1.74.16"><a-v>विरोधे च महद्युद्धमभवद्रोमहर्षणम्।</a-v><a-v>शितिकण्ठस्य विष्णोश्च परस्परजयैषिणोः॥ १६</a-v></p>
<p id="1.74.17"><a-v>तदा तज्जृम्भितं शैवं धनुर्भीमपराक्रमम्।</a-v><a-v>हुंकारेण महादेवः स्तम्भितोऽथ त्रिलोचनः॥ १७</a-v></p>
<p id="1.74.18"><a-v>देवैस्तदा समागम्य सर्षिसंघैः सचारणैः।</a-v><a-v>याचितौ प्रशमं तत्र जग्मतुस्तौ सुरोत्तमौ॥ १८</a-v></p>
<p id="1.74.19"><a-v>जृम्भितं तद्धनुर्दृष्ट्वा शैवं विष्णुपराक्रमैः।</a-v><a-v>अधिकं मेनिरे विष्णुं देवाः सर्षिगणास्तदा॥ १९</a-v></p>
<p id="1.74.20"><a-v>धनू रुद्रस्तु संक्रुद्धो विदेहेषु महायशाः।</a-v><a-v>देवरातस्य राजर्षेर्ददौ हस्ते ससायकम्॥ २०</a-v></p>
<p id="1.74.21"><a-v>इदं च विष्णवं राम धनुः परपुरंजयम्।</a-v><a-v>ऋचीके भार्गवे प्रादाद्विष्णुः स न्यासमुत्तमम्॥ २१</a-v></p>
<p id="1.74.22"><a-v>ऋचीकस्तु महातेजाः पुत्रस्याप्रतिकर्मणः।</a-v><a-v>पितुर्मम ददौ दिव्यं जमदग्नेर्महात्मनः॥ २२</a-v></p>
<p id="1.74.23"><a-v>न्यस्तशस्त्रे पितरि मे तपोबलसमन्विते।</a-v><a-v>अर्जुनो विदधे मृत्युं प्राकृतां बुद्धिमास्थितः॥ २३</a-v></p>
<p id="1.74.24"><a-v>वधमप्रतिरूपं तु पितुः श्रुत्वा सुदारुणम्।</a-v><a-v>क्षत्रमुत्सादयं रोषाज्जातं जातमनेकशः॥ २४</a-v></p>
<p id="1.74.25"><a-v>पृथिवीं चाखिलां प्राप्य काश्यपाय महात्मने।</a-v><a-v>यज्ञस्यान्ते तदा राम दक्षिणां पुण्यकर्मणे॥ २५</a-v></p>
<p id="1.74.26"><a-v>दत्त्वा महेन्द्रनिलयस्तपोबलसमन्वितः।</a-v><a-v>श्रुतवान्धनुषो भेदं ततोऽहं द्रुतमागतः॥ २६</a-v></p>
<p id="1.74.27"><a-v>तदिदं वैष्णवं राम पितृपैतामहं महत्।</a-v><a-v>क्षत्रधर्मं पुरस्कृत्य गृह्णीष्व धनुरुत्तमम्॥ २७</a-v></p>
<p id="1.74.28"><a-v>योजयस्व धनुः श्रेष्ठे शरं परपुरंजयम्।</a-v><a-v>यदि शक्नोषि काकुत्स्थ द्वन्द्वं दास्यामि ते ततः॥ २८</a-v></p>
<p><a-v>इति श्रीरामायणे बालकाण्डे चतुस्सप्ततितमः सर्गः ॥ ७४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
