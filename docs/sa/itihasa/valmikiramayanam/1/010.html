<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/010.sxml"><a-title>वाल्मीकिरामायणम् बालकाण्डम् १० सर्गः</a-title><a-meta>
<p>Unique Words: 257</p>
</a-meta><hr><a-sec><p id="1.10.1"><a-v>भूय एव च राजेन्द्र शृणु मे वचनं हितम्।</a-v><a-v>यथा स देवप्रवरः कथायामेवमब्रवीत्॥ १</a-v></p>
<p id="1.10.2"><a-v>इक्ष्वाकूणां कुले जातो भविष्यति सुधार्मिकः।</a-v><a-v>राजा दशरथो नाम्ना श्रीमान्सत्यप्रतिश्रवः॥ २</a-v></p>
<p id="1.10.3"><a-v>अङ्गराजेन सख्यं च तस्य राज्ञो भविष्यति।</a-v><a-v>कन्या चास्य महाभागा शान्ता नाम भविष्यति॥ ३</a-v></p>
<p id="1.10.4"><a-v>पुत्रस्त्वङ्गस्य राज्ञस्तु लोमपाद इति श्रुतः।</a-v><a-v>तं स राजा दशरथो गमिष्यति महायशाः॥ ४</a-v></p>
<p id="1.10.5"><a-v>अनपत्योऽस्मि धर्मात्मञ्शान्ताभर्ता मम क्रतुम्।</a-v><a-v>आहरेत त्वयाज्ञप्तः संतानार्थं कुलस्य च॥ ५</a-v></p>
<p id="1.10.6"><a-v>श्रुत्वा राज्ञोऽथ तद्वाक्यं मनसा स विचिन्त्य च।</a-v><a-v>प्रदास्यते पुत्रवन्तं शान्ता भर्तारमात्मवान्॥ ६</a-v></p>
<p id="1.10.7"><a-v>प्रतिगृह्य च तं विप्रं स राजा विगतज्वरः।</a-v><a-v>आहरिष्यति तं यज्ञं प्रहृष्टेनान्तरात्मना॥ ७</a-v></p>
<p id="1.10.8"><a-v>तं च राजा दशरथो यष्टुकामः कृताञ्जलिः।</a-v><a-v>ऋश्यशृङ्गं द्विजश्रेष्ठं वरयिष्यति धर्मवित्॥ ८</a-v></p>
<p id="1.10.9"><a-v>यज्ञार्थं प्रसवार्थं च स्वर्गार्थं च नरेश्वरः।</a-v><a-v>लभते च स तं कामं द्विजमुख्याद्विशां पतिः॥ ९</a-v></p>
<p id="1.10.10"><a-v>पुत्राश्चास्य भविष्यन्ति चत्वारोऽमितविक्रमाः।</a-v><a-v>वंशप्रतिष्ठानकराः सर्वलोकेषु विश्रुताः॥ १०</a-v></p>
<p id="1.10.11"><a-v>एवं स देवप्रवरः पूर्वं कथितवान्कथाम्।</a-v><a-v>सनत्कुमारो भगवान्पुरा देवयुगे प्रभुः॥ ११</a-v></p>
<p id="1.10.12"><a-v>स त्वं पुरुषशार्दूल तमानय सुसत्कृतम्।</a-v><a-v>स्वयमेव महाराज गत्वा सबलवाहनः॥ १२</a-v></p>
<p id="1.10.13"><a-v>अनुमान्य वसिष्ठं च सूतवाक्यं निशम्य च।</a-v><a-v>सान्तःपुरः सहामात्यः प्रययौ यत्र स द्विजः॥ १३</a-v></p>
<p id="1.10.14"><a-v>वनानि सरितश्चैव व्यतिक्रम्य शनैः शनैः।</a-v><a-v>अभिचक्राम तं देशं यत्र वै मुनिपुंगवः॥ १४</a-v></p>
<p id="1.10.15"><a-v>आसाद्य तं द्विजश्रेष्ठं लोमपादसमीपगम्।</a-v><a-v>ऋषिपुत्रं ददर्शादौ दीप्यमानमिवानलम्॥ १५</a-v></p>
<p id="1.10.16"><a-v>ततो राजा यथान्यायं पूजां चक्रे विशेषतः।</a-v><a-v>सखित्वात्तस्य वै राज्ञः प्रहृष्टेनान्तरात्मना॥ १६</a-v></p>
<p id="1.10.17"><a-v>लोमपादेन चाख्यातमृषिपुत्राय धीमते।</a-v><a-v>सख्यं संबन्धकं चैव तदा तं प्रत्यपूजयत्॥ १७</a-v></p>
<p id="1.10.18"><a-v>एवं सुसत्कृतस्तेन सहोषित्वा नरर्षभः।</a-v><a-v>सप्ताष्टदिवसान्राजा राजानमिदमब्रवीत्॥ १८</a-v></p>
<p id="1.10.19"><a-v>शान्ता तव सुता राजन्सह भर्त्रा विशाम्पते।</a-v><a-v>मदीयं नगरं यातु कार्यं हि महदुद्यतम्॥ १९</a-v></p>
<p id="1.10.20"><a-v>तथेति राजा संश्रुत्य गमनं तस्य धीमतः।</a-v><a-v>उवाच वचनं विप्रं गच्छ त्वं सह भार्यया॥ २०</a-v></p>
<p id="1.10.21"><a-v>ऋषिपुत्रः प्रतिश्रुत्य तथेत्याह नृपं तदा।</a-v><a-v>स नृपेणाभ्यनुज्ञातः प्रययौ सह भार्यया॥ २१</a-v></p>
<p id="1.10.22"><a-v>तावन्योन्याञ्जलिं कृत्वा स्नेहात्संश्लिष्य चोरसा।</a-v><a-v>ननन्दतुर्दशरथो लोमपादश्च वीर्यवान्॥ २२</a-v></p>
<p id="1.10.23"><a-v>ततः सुहृदमापृच्छ्य प्रस्थितो रघुनन्दनः।</a-v><a-v>पौरेभ्यः प्रेषयामास दूतान्वै शीघ्रगामिनः।</a-v><a-v>क्रियतां नगरं सर्वं क्षिप्रमेव स्वलंकृतम्॥ २३</a-v></p>
<p id="1.10.24"><a-v>ततः प्रहृष्टाः पौरास्ते श्रुत्वा राजानमागतम्।</a-v><a-v>तथा प्रचक्रुस्तत्सर्वं राज्ञा यत्प्रेषितं तदा॥ २४</a-v></p>
<p id="1.10.25"><a-v>ततः स्वलंकृतं राजा नगरं प्रविवेश ह।</a-v><a-v>शङ्खदुन्दुभिनिर्घोषैः पुरस्कृत्य द्विजर्षभम्॥ २५</a-v></p>
<p id="1.10.26"><a-v>ततः प्रमुदिताः सर्वे दृष्ट्वा तं नागरा द्विजम्।</a-v><a-v>प्रवेश्यमानं सत्कृत्य नरेन्द्रेणेन्द्रकर्मणा॥ २६</a-v></p>
<p id="1.10.27"><a-v>अन्तःपुरं प्रवेश्यैनं पूजां कृत्वा तु शास्त्रतः।</a-v><a-v>कृतकृत्यं तदात्मानं मेने तस्योपवाहनात्॥ २७</a-v></p>
<p id="1.10.28"><a-v>अन्तःपुराणि सर्वाणि शान्तां दृष्ट्वा तथागताम्।</a-v><a-v>सह भर्त्रा विशालाक्षीं प्रीत्यानन्दमुपागमन्॥ २८</a-v></p>
<p id="1.10.29"><a-v>पूज्यमाना च ताभिः सा राज्ञा चैव विशेषतः।</a-v><a-v>उवास तत्र सुखिता कंचित्कालं सह द्विजा॥ २९</a-v></p>
<p><a-v>इति श्रीरामायणे बालकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
