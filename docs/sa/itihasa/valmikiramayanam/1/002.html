<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/002.sxml"><a-title>वाल्मीकिरामायणम् बालकाण्डम् २ सर्गः</a-title><a-meta>
<p>Unique Words: 348</p>
</a-meta><hr><a-sec><p id="1.2.1"><a-v>नारदस्य तु तद्वाक्यं श्रुत्वा वाक्यविशारदः।</a-v><a-v>पूजयामास धर्मात्मा सहशिष्यो महामुनिः॥ १</a-v></p>
<p id="1.2.2"><a-v>यथावत्पूजितस्तेन देवर्षिर्नारदस्तदा।</a-v><a-v>आपृष्ट्वैवाभ्यनुज्ञातः स जगाम विहायसम्॥ २</a-v></p>
<p id="1.2.3"><a-v>स मुहूर्तं गते तस्मिन्देवलोकं मुनिस्तदा।</a-v><a-v>जगाम तमसातीरं जाह्नव्यास्त्वविदूरतः॥ ३</a-v></p>
<p id="1.2.4"><a-v>स तु तीरं समासाद्य तमसाया महामुनिः।</a-v><a-v>शिष्यमाह स्थितं पार्श्वे दृष्ट्वा तीर्थमकर्दमम्॥ ४</a-v></p>
<p id="1.2.5"><a-v>अकर्दममिदं तीर्थं भरद्वाज निशामय।</a-v><a-v>रमणीयं प्रसन्नाम्बु सन्मनुष्यमनो यथा॥ ५</a-v></p>
<p id="1.2.6"><a-v>न्यस्यतां कलशस्तात दीयतां वल्कलं मम।</a-v><a-v>इदमेवावगाहिष्ये तमसातीर्थमुत्तमम्॥ ६</a-v></p>
<p id="1.2.7"><a-v>एवमुक्तो भरद्वाजो वाल्मीकेन महात्मना।</a-v><a-v>प्रायच्छत मुनेस्तस्य वल्कलं नियतो गुरोः॥ ७</a-v></p>
<p id="1.2.8"><a-v>स शिष्यहस्तादादाय वल्कलं नियतेन्द्रियः।</a-v><a-v>विचचार ह पश्यंस्तत्सर्वतो विपुलं वनम्॥ ८</a-v></p>
<p id="1.2.9"><a-v>तस्याभ्याशे तु मिथुनं चरन्तमनपायिनम्।</a-v><a-v>ददर्श भगवांस्तत्र क्रौञ्चयोश्चारुनिस्वनम्॥ ९</a-v></p>
<p id="1.2.10"><a-v>तस्मात्तु मिथुनादेकं पुमांसं पापनिश्चयः।</a-v><a-v>जघान वैरनिलयो निषादस्तस्य पश्यतः॥ १०</a-v></p>
<p id="1.2.11"><a-v>तं शोणितपरीताङ्गं वेष्टमानं महीतले।</a-v><a-v>भार्या तु निहतं दृष्ट्वा रुराव करुणां गिरम्॥ ११</a-v></p>
<p id="1.2.12"><a-v>तथा तु तं द्विजं दृष्ट्वा निषादेन निपातितम्।</a-v><a-v>ऋषेर्धर्मात्मनस्तस्य कारुण्यं समपद्यत॥ १२</a-v></p>
<p id="1.2.13"><a-v>ततः करुणवेदित्वादधर्मोऽयमिति द्विजः।</a-v><a-v>निशाम्य रुदतीं क्रौञ्चीमिदं वचनमब्रवीत्॥ १३</a-v></p>
<p id="1.2.14"><a-v>मा निषाद प्रतिष्ठां त्वमगमः शाश्वतीः समाः।</a-v><a-v>यत्क्रौञ्चमिथुनादेकमवधीः काममोहितम्॥ १४</a-v></p>
<p id="1.2.15"><a-v>तस्यैवं ब्रुवतश्चिन्ता बभूव हृदि वीक्षतः।</a-v><a-v>शोकार्तेनास्य शकुनेः किमिदं व्याहृतं मया॥ १५</a-v></p>
<p id="1.2.16"><a-v>चिन्तयन्स महाप्राज्ञश्चकार मतिमान्मतिम्।</a-v><a-v>शिष्यं चैवाब्रवीद्वाक्यमिदं स मुनिपुंगवः॥ १६</a-v></p>
<p id="1.2.17"><a-v>पादबद्धोऽक्षरसमस्तन्त्रीलयसमन्वितः।</a-v><a-v>शोकार्तस्य प्रवृत्तो मे श्लोको भवतु नान्यथा॥ १७</a-v></p>
<p id="1.2.18"><a-v>शिष्यस्तु तस्य ब्रुवतो मुनेर्वाक्यमनुत्तमम्।</a-v><a-v>प्रतिजग्राह संहृष्टस्तस्य तुष्टोऽभवद्गुरुः॥ १८</a-v></p>
<p id="1.2.19"><a-v>सोऽभिषेकं ततः कृत्वा तीर्थे तस्मिन्यथाविधि।</a-v><a-v>तमेव चिन्तयन्नर्थमुपावर्तत वै मुनिः॥ १९</a-v></p>
<p id="1.2.20"><a-v>भरद्वाजस्ततः शिष्यो विनीतः श्रुतवान्गुरोः।</a-v><a-v>कलशं पूर्णमादाय पृष्ठतोऽनुजगाम ह॥ २०</a-v></p>
<p id="1.2.21"><a-v>स प्रविश्याश्रमपदं शिष्येण सह धर्मवित्।</a-v><a-v>उपविष्टः कथाश्चान्याश्चकार ध्यानमास्थितः॥ २१</a-v></p>
<p id="1.2.22"><a-v>आजगाम ततो ब्रह्मा लोककर्ता स्वयं प्रभुः।</a-v><a-v>चतुर्मुखो महातेजा द्रष्टुं तं मुनिपुंगवम्॥ २२</a-v></p>
<p id="1.2.23"><a-v>वाल्मीकिरथ तं दृष्ट्वा सहसोत्थाय वाग्यतः।</a-v><a-v>प्राञ्जलिः प्रयतो भूत्वा तस्थौ परमविस्मितः॥ २३</a-v></p>
<p id="1.2.24"><a-v>पूजयामास तं देवं पाद्यार्घ्यासनवन्दनैः।</a-v><a-v>प्रणम्य विधिवच्चैनं पृष्ट्वानामयमव्ययम्॥ २४</a-v></p>
<p id="1.2.25"><a-v>अथोपविश्य भगवानासने परमार्चिते।</a-v><a-v>वाल्मीकये महर्षये संदिदेशासनं ततः॥ २५</a-v></p>
<p id="1.2.26"><a-v>उपविष्टे तदा तस्मिन्साक्षाल्लोकपितामहे।</a-v><a-v>तद्गतेनैव मनसा वाल्मीकिर्ध्यानमास्थितः॥ २६</a-v></p>
<p id="1.2.27"><a-v>पापात्मना कृतं कष्टं वैरग्रहणबुद्धिना।</a-v><a-v>यस्तादृशं चारुरवं क्रौञ्चं हन्यादकारणात्॥ २७</a-v></p>
<p id="1.2.28"><a-v>शोचन्नेव मुहुः क्रौञ्चीमुपश्लोकमिमं पुनः।</a-v><a-v>जगावन्तर्गतमना भूत्वा शोकपरायणः॥ २८</a-v></p>
<p id="1.2.29"><a-v>तमुवाच ततो ब्रह्मा प्रहसन्मुनिपुंगवम्।</a-v><a-v>श्लोक एव त्वया बद्धो नात्र कार्या विचारणा॥ २९</a-v></p>
<p id="1.2.30"><a-v>मच्छन्दादेव ते ब्रह्मन्प्रवृत्तेयं सरस्वती।</a-v><a-v>रामस्य चरितं सर्वं कुरु त्वमृषिसत्तम॥ ३०</a-v></p>
<p id="1.2.31"><a-v>धर्मात्मनो गुणवतो लोके रामस्य धीमतः।</a-v><a-v>वृत्तं कथय धीरस्य यथा ते नारदाच्छ्रुतम्॥ ३१</a-v></p>
<p id="1.2.32"><a-v>रहस्यं च प्रकाशं च यद्वृत्तं तस्य धीमतः।</a-v><a-v>रामस्य सह सौमित्रे राक्षसानां च सर्वशः॥ ३२</a-v></p>
<p id="1.2.33"><a-v>वैदेह्याश्चैव यद्वृत्तं प्रकाशं यदि वा रहः।</a-v><a-v>तच्चाप्यविदितं सर्वं विदितं ते भविष्यति॥ ३३</a-v></p>
<p id="1.2.34"><a-v>न ते वागनृता काव्ये काचिदत्र भविष्यति।</a-v><a-v>कुरु रामकथां पुण्यां श्लोकबद्धां मनोरमाम्॥ ३४</a-v></p>
<p id="1.2.35"><a-v>यावत्स्थास्यन्ति गिरयः सरितश्च महीतले।</a-v><a-v>तावद्रामायणकथा लोकेषु प्रचरिष्यति॥ ३५</a-v></p>
<p id="1.2.36"><a-v>यावद्रामस्य च कथा त्वत्कृता प्रचरिष्यति।</a-v><a-v>तावदूर्ध्वमधश्च त्वं मल्लोकेषु निवत्स्यसि॥ ३६</a-v></p>
<p id="1.2.37"><a-v>इत्युक्त्वा भगवान्ब्रह्मा तत्रैवान्तरधीयत।</a-v><a-v>ततः सशिष्यो वाल्मीकिर्मुनिर्विस्मयमाययौ॥ ३७</a-v></p>
<p id="1.2.38"><a-v>तस्य शिष्यास्ततः सर्वे जगुः श्लोकमिमं पुनः।</a-v><a-v>मुहुर्मुहुः प्रीयमाणाः प्राहुश्च भृशविस्मिताः॥ ३८</a-v></p>
<p id="1.2.39"><a-v>समाक्षरैश्चतुर्भिर्यः पादैर्गीतो महर्षिणा।</a-v><a-v>सोऽनुव्याहरणाद्भूयः शोकः श्लोकत्वमागतः॥ ३९</a-v></p>
<p id="1.2.40"><a-v>तस्य बुद्धिरियं जाता वाल्मीकेर्भावितात्मनः।</a-v><a-v>कृत्स्नं रामायणं काव्यमीदृशैः करवाण्यहम्॥ ४०</a-v></p>
<p id="1.2.41"><a-v>उदारवृत्तार्थपदैर्मनोरमै</a-v><a-v>स्तदास्य रामस्य चकार कीर्तिमान्।</a-v><a-v>समाक्षरैः श्लोकशतैर्यशस्विनो</a-v><a-v>यशस्करं काव्यमुदारधीर्मुनिः॥ ४१</a-v></p>
<p><a-v>इति श्रीरामायणे बालकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
