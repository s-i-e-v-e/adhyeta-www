<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/028.sxml"><a-title>वाल्मीकिरामायणम् बालकाण्डम् २८ सर्गः</a-title><a-meta>
<p>Unique Words: 190</p>
</a-meta><hr><a-sec><p id="1.28.1"><a-v>अथ तस्याप्रमेयस्य तद्वनं परिपृच्छतः।</a-v><a-v>विश्वामित्रो महातेजा व्याख्यातुमुपचक्रमे॥ १</a-v></p>
<p id="1.28.2"><a-v>एष पूर्वाश्रमो राम वामनस्य महात्मनः।</a-v><a-v>सिद्धाश्रम इति ख्यातः सिद्धो ह्यत्र महातपाः॥ २</a-v></p>
<p id="1.28.3"><a-v>एतस्मिन्नेव काले तु राजा वैरोचनिर्बलिः।</a-v><a-v>निर्जित्य दैवतगणान्सेन्द्रांश्च समरुद्गणान्।</a-v><a-v>कारयामास तद्राज्यं त्रिषु लोकेषु विश्रुतः॥ ३</a-v></p>
<p id="1.28.4"><a-v>बलेस्तु यजमानस्य देवाः साग्निपुरोगमाः।</a-v><a-v>समागम्य स्वयं चैव विष्णुमूचुरिहाश्रमे॥ ४</a-v></p>
<p id="1.28.5"><a-v>बलिर्वैरोचनिर्विष्णो यजते यज्ञमुत्तमम्।</a-v><a-v>असमाप्ते क्रतौ तस्मिन्स्वकार्यमभिपद्यताम्॥ ५</a-v></p>
<p id="1.28.6"><a-v>ये चैनमभिवर्तन्ते याचितार इतस्ततः।</a-v><a-v>यच्च यत्र यथावच्च सर्वं तेभ्यः प्रयच्छति॥ ६</a-v></p>
<p id="1.28.7"><a-v>स त्वं सुरहितार्थाय मायायोगमुपाश्रितः।</a-v><a-v>वामनत्वं गतो विष्णो कुरु कल्याणमुत्तमम्॥ ७</a-v></p>
<p id="1.28.8"><a-v>अयं सिद्धाश्रमो नाम प्रसादात्ते भविष्यति।</a-v><a-v>सिद्धे कर्मणि देवेश उत्तिष्ठ भगवन्नितः॥ ८</a-v></p>
<p id="1.28.9"><a-v>अथ विष्णुर्महातेजा अदित्यां समजायत।</a-v><a-v>वामनं रूपमास्थाय वैरोचनिमुपागमत्॥ ९</a-v></p>
<p id="1.28.10"><a-v>त्रीन्क्रमानथ भिक्षित्वा प्रतिगृह्य च मानतः।</a-v><a-v>आक्रम्य लोकाँल्लोकात्मा सर्वभूतहिते रतः॥ १०</a-v></p>
<p id="1.28.11"><a-v>महेन्द्राय पुनः प्रादान्नियम्य बलिमोजसा।</a-v><a-v>त्रैलोक्यं स महातेजाश्चक्रे शक्रवशं पुनः॥ ११</a-v></p>
<p id="1.28.12"><a-v>तेनैष पूर्वमाक्रान्त आश्रमः श्रमनाशनः।</a-v><a-v>मयापि भक्त्या तस्यैष वामनस्योपभुज्यते॥ १२</a-v></p>
<p id="1.28.13"><a-v>एतमाश्रममायान्ति राक्षसा विघ्नकारिणः।</a-v><a-v>अत्र ते पुरुषव्याघ्र हन्तव्या दुष्टचारिणः॥ १३</a-v></p>
<p id="1.28.14"><a-v>अद्य गच्छामहे राम सिद्धाश्रममनुत्तमम्।</a-v><a-v>तदाश्रमपदं तात तवाप्येतद्यथा मम॥ १४</a-v></p>
<p id="1.28.15"><a-v>तं दृष्ट्वा मुनयः सर्वे सिद्धाश्रमनिवासिनः।</a-v><a-v>उत्पत्योत्पत्य सहसा विश्वामित्रमपूजयन्॥ १५</a-v></p>
<p id="1.28.16"><a-v>यथार्हं चक्रिरे पूजां विश्वामित्राय धीमते।</a-v><a-v>तथैव राजपुत्राभ्यामकुर्वन्नतिथिक्रियाम्॥ १६</a-v></p>
<p id="1.28.17"><a-v>मुहूर्तमथ विश्रान्तौ राजपुत्रावरिंदमौ।</a-v><a-v>प्राञ्जली मुनिशार्दूलमूचतू रघुनन्दनौ॥ १७</a-v></p>
<p id="1.28.18"><a-v>अद्यैव दीक्षां प्रविश भद्रं ते मुनिपुंगव।</a-v><a-v>सिद्धाश्रमोऽयं सिद्धः स्यात्सत्यमस्तु वचस्तव॥ १८</a-v></p>
<p id="1.28.19"><a-v>एवमुक्तो महातेजा विश्वामित्रो महामुनिः।</a-v><a-v>प्रविवेश तदा दीक्षां नियतो नियतेन्द्रियः॥ १९</a-v></p>
<p id="1.28.20"><a-v>कुमारावपि तां रात्रिमुषित्वा सुसमाहितौ।</a-v><a-v>प्रभातकाले चोत्थाय विश्वामित्रमवन्दताम्॥ २०</a-v></p>
<p><a-v>इति श्रीरामायणे बालकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
