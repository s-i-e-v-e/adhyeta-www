<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/049.sxml"><a-title>वाल्मीकिरामायणम् बालकाण्डम् ४९ सर्गः</a-title><a-meta>
<p>Unique Words: 205</p>
</a-meta><hr><a-sec><p id="1.49.1"><a-v>ततः प्रागुत्तरां गत्वा रामः सौमित्रिणा सह।</a-v><a-v>विश्वामित्रं पुरस्कृत्य यज्ञवाटमुपागमत्॥ १</a-v></p>
<p id="1.49.2"><a-v>रामस्तु मुनिशार्दूलमुवाच सहलक्ष्मणः।</a-v><a-v>साध्वी यज्ञसमृद्धिर्हि जनकस्य महात्मनः॥ २</a-v></p>
<p id="1.49.3"><a-v>बहूनीह सहस्राणि नानादेशनिवासिनाम्।</a-v><a-v>ब्राह्मणानां महाभाग वेदाध्ययनशालिनाम्॥ ३</a-v></p>
<p id="1.49.4"><a-v>ऋषिवाटाश्च दृश्यन्ते शकटीशतसंकुलाः।</a-v><a-v>देशो विधीयतां ब्रह्मन्यत्र वत्स्यामहे वयम्॥ ४</a-v></p>
<p id="1.49.5"><a-v>रामस्य वचनं श्रुत्वा विश्वामित्रो महामुनिः।</a-v><a-v>निवेशमकरोद्देशे विविक्ते सलिलायुते॥ ५</a-v></p>
<p id="1.49.6"><a-v>विश्वामित्रं मुनिश्रेष्ठं श्रुत्वा स नृपतिस्तदा।</a-v><a-v>शतानन्दं पुरस्कृत्य पुरोहितमनिन्दितम्॥ ६</a-v></p>
<p id="1.49.7"><a-v>ऋत्विजोऽपि महात्मानस्त्वर्घ्यमादाय सत्वरम्।</a-v><a-v>विश्वामित्राय धर्मेण ददुर्मन्त्रपुरस्कृतम्॥ ७</a-v></p>
<p id="1.49.8"><a-v>प्रतिगृह्य तु तां पूजां जनकस्य महात्मनः।</a-v><a-v>पप्रच्छ कुशलं राज्ञो यज्ञस्य च निरामयम्॥ ८</a-v></p>
<p id="1.49.9"><a-v>स तांश्चापि मुनीन्पृष्ट्वा सोपाध्याय पुरोधसः।</a-v><a-v>यथान्यायं ततः सर्वैः समागच्छत्प्रहृष्टवान्॥ ९</a-v></p>
<p id="1.49.10"><a-v>अथ राजा मुनिश्रेष्ठं कृताञ्जलिरभाषत।</a-v><a-v>आसने भगवानास्तां सहैभिर्मुनिसत्तमैः॥ १०</a-v></p>
<p id="1.49.11"><a-v>जनकस्य वचः श्रुत्वा निषसाद महामुनिः।</a-v><a-v>पुरोधा ऋत्विजश्चैव राजा च सह मन्त्रिभिः॥ ११</a-v></p>
<p id="1.49.12"><a-v>आसनेषु यथान्यायमुपविष्टान्समन्ततः।</a-v><a-v>दृष्ट्वा स नृपतिस्तत्र विश्वामित्रमथाब्रवीत्॥ १२</a-v></p>
<p id="1.49.13"><a-v>अद्य यज्ञसमृद्धिर्मे सफला दैवतैः कृता।</a-v><a-v>अद्य यज्ञफलं प्राप्तं भगवद्दर्शनान्मया॥ १३</a-v></p>
<p id="1.49.14"><a-v>धन्योऽस्म्यनुगृहीतोऽस्मि यस्य मे मुनिपुंगव।</a-v><a-v>यज्ञोपसदनं ब्रह्मन्प्राप्तोऽसि मुनिभिः सह॥ १४</a-v></p>
<p id="1.49.15"><a-v>द्वादशाहं तु ब्रह्मर्षे शेषमाहुर्मनीषिणः।</a-v><a-v>ततो भागार्थिनो देवान्द्रष्टुमर्हसि कौशिक॥ १५</a-v></p>
<p id="1.49.16"><a-v>इत्युक्त्वा मुनिशार्दूलं प्रहृष्टवदनस्तदा।</a-v><a-v>पुनस्तं परिपप्रच्छ प्राञ्जलिः प्रयतो नृपः॥ १६</a-v></p>
<p id="1.49.17"><a-v>इमौ कुमारौ भद्रं ते देवतुल्यपराक्रमौ।</a-v><a-v>गजसिंहगती वीरौ शार्दूलवृषभोपमौ॥ १७</a-v></p>
<p id="1.49.18"><a-v>पद्मपत्रविशालाक्षौ खड्गतूणीधनुर्धरौ।</a-v><a-v>अश्विनाविव रूपेण समुपस्थितयौवनौ॥ १८</a-v></p>
<p id="1.49.19"><a-v>यदृच्छयैव गां प्राप्तौ देवलोकादिवामरौ।</a-v><a-v>कथं पद्भ्यामिह प्राप्तौ किमर्थं कस्य वा मुने॥ १९</a-v></p>
<p id="1.49.20"><a-v>वरायुधधरौ वीरौ कस्य पुत्रौ महामुने।</a-v><a-v>भूषयन्ताविमं देशं चन्द्रसूर्याविवाम्बरम्॥ २०</a-v></p>
<p id="1.49.21"><a-v>परस्परस्य सदृशौ प्रमाणेङ्गितचेष्टितैः।</a-v><a-v>काकपक्षधरौ वीरौ श्रोतुमिच्छामि तत्त्वतः॥ २१</a-v></p>
<p id="1.49.22"><a-v>तस्य तद्वचनं श्रुत्वा जनकस्य महात्मनः।</a-v><a-v>न्यवेदयन्महात्मानौ पुत्रौ दशरथस्य तौ॥ २२</a-v></p>
<p id="1.49.23"><a-v>सिद्धाश्रमनिवासं च राक्षसानां वधं तथा।</a-v><a-v>तच्चागमनमव्यग्रं विशालायाश्च दर्शनम्॥ २३</a-v></p>
<p id="1.49.24"><a-v>अहल्यादर्शनं चैव गौतमेन समागमम्।</a-v><a-v>महाधनुषि जिज्ञासां कर्तुमागमनं तथा॥ २४</a-v></p>
<p id="1.49.25"><a-v>एतत्सर्वं महातेजा जनकाय महात्मने।</a-v><a-v>निवेद्य विररामाथ विश्वामित्रो महामुनिः॥ २५</a-v></p>
<p><a-v>इति श्रीरामायणे बालकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
