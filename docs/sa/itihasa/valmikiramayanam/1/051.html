<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/051.sxml"><a-title>वाल्मीकिरामायणम् बालकाण्डम् ५१ सर्गः</a-title><a-meta>
<p>Unique Words: 212</p>
</a-meta><hr><a-sec><p id="1.51.1"><a-v>स दृष्ट्वा परमप्रीतो विश्वामित्रो महाबलः।</a-v><a-v>प्रणतो विनयाद्वीरो वसिष्ठं जपतां वरम्॥ १</a-v></p>
<p id="1.51.2"><a-v>स्वागतं तव चेत्युक्तो वसिष्ठेन महात्मना।</a-v><a-v>आसनं चास्य भगवान्वसिष्ठो व्यादिदेश ह॥ २</a-v></p>
<p id="1.51.3"><a-v>उपविष्टाय च तदा विश्वामित्राय धीमते।</a-v><a-v>यथान्यायं मुनिवरः फलमूलमुपाहरत्॥ ३</a-v></p>
<p id="1.51.4"><a-v>प्रतिगृह्य च तां पूजां वसिष्ठाद्राजसत्तमः।</a-v><a-v>तपोऽग्निहोत्रशिष्येषु कुशलं पर्यपृच्छत॥ ४</a-v></p>
<p id="1.51.5"><a-v>विश्वामित्रो महातेजा वनस्पतिगणे तथा।</a-v><a-v>सर्वत्र कुशलं चाह वसिष्ठो राजसत्तमम्॥ ५</a-v></p>
<p id="1.51.6"><a-v>सुखोपविष्टं राजानं विश्वामित्रं महातपाः।</a-v><a-v>पप्रच्छ जपतां श्रेष्ठो वसिष्ठो ब्रह्मणः सुतः॥ ६</a-v></p>
<p id="1.51.7"><a-v>कच्चित्ते कुशलं राजन्कच्चिद्धर्मेण रञ्जयन्।</a-v><a-v>प्रजाः पालयसे राजन्राजवृत्तेन धार्मिक॥ ७</a-v></p>
<p id="1.51.8"><a-v>कच्चित्ते सुभृता भृत्याः कच्चित्तिष्ठन्ति शासने।</a-v><a-v>कच्चित्ते विजिताः सर्वे रिपवो रिपुसूदन॥ ८</a-v></p>
<p id="1.51.9"><a-v>कच्चिद्बले च कोशे च मित्रेषु च परंतप।</a-v><a-v>कुशलं ते नरव्याघ्र पुत्रपौत्रे तथानघ॥ ९</a-v></p>
<p id="1.51.10"><a-v>सर्वत्र कुशलं राजा वसिष्ठं प्रत्युदाहरत्।</a-v><a-v>विश्वामित्रो महातेजा वसिष्ठं विनयान्वितः॥ १०</a-v></p>
<p id="1.51.11"><a-v>कृत्वोभौ सुचिरं कालं धर्मिष्ठौ ताः कथाः शुभाः।</a-v><a-v>मुदा परमया युक्तौ प्रीयेतां तौ परस्परम्॥ ११</a-v></p>
<p id="1.51.12"><a-v>ततो वसिष्ठो भगवान्कथान्ते रघुनन्दन।</a-v><a-v>विश्वामित्रमिदं वाक्यमुवाच प्रहसन्निव॥ १२</a-v></p>
<p id="1.51.13"><a-v>आतिथ्यं कर्तुमिच्छामि बलस्यास्य महाबल।</a-v><a-v>तव चैवाप्रमेयस्य यथार्हं संप्रतीच्छ मे॥ १३</a-v></p>
<p id="1.51.14"><a-v>सत्क्रियां तु भवानेतां प्रतीच्छतु मयोद्यताम्।</a-v><a-v>राजंस्त्वमतिथिश्रेष्ठः पूजनीयः प्रयत्नतः॥ १४</a-v></p>
<p id="1.51.15"><a-v>एवमुक्तो वसिष्ठेन विश्वामित्रो महामतिः।</a-v><a-v>कृतमित्यब्रवीद्राजा पूजावाक्येन मे त्वया॥ १५</a-v></p>
<p id="1.51.16"><a-v>फलमूलेन भगवन्विद्यते यत्तवाश्रमे।</a-v><a-v>पाद्येनाचमनीयेन भगवद्दर्शनेन च॥ १६</a-v></p>
<p id="1.51.17"><a-v>सर्वथा च महाप्राज्ञ पूजार्हेण सुपूजितः।</a-v><a-v>गमिष्यामि नमस्तेऽस्तु मैत्रेणेक्षस्व चक्षुषा॥ १७</a-v></p>
<p id="1.51.18"><a-v>एवं ब्रुवन्तं राजानं वसिष्ठः पुनरेव हि।</a-v><a-v>न्यमन्त्रयत धर्मात्मा पुनः पुनरुदारधीः॥ १८</a-v></p>
<p id="1.51.19"><a-v>बाढमित्येव गाधेयो वसिष्ठं प्रत्युवाच ह।</a-v><a-v>यथा प्रियं भगवतस्तथास्तु मुनिसत्तम॥ १९</a-v></p>
<p id="1.51.20"><a-v>एवमुक्तो महातेजा वसिष्ठो जपतां वरः।</a-v><a-v>आजुहाव ततः प्रीतः कल्माषीं धूतकल्मषः॥ २०</a-v></p>
<p id="1.51.21"><a-v>एह्येहि शबले क्षिप्रं शृणु चापि वचो मम।</a-v><a-v>सबलस्यास्य राजर्षेः कर्तुं व्यवसितोऽस्म्यहम्।</a-v><a-v>भोजनेन महार्हेण सत्कारं संविधत्स्व मे॥ २१</a-v></p>
<p id="1.51.22"><a-v>यस्य यस्य यथाकामं षड्रसेष्वभिपूजितम्।</a-v><a-v>तत्सर्वं कामधुग्दिव्ये अभिवर्षकृते मम॥ २२</a-v></p>
<p id="1.51.23"><a-v>रसेनान्नेन पानेन लेह्यचोष्येण संयुतम्।</a-v><a-v>अन्नानां निचयं सर्वं सृजस्व शबले त्वर॥ २३</a-v></p>
<p><a-v>इति श्रीरामायणे बालकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
