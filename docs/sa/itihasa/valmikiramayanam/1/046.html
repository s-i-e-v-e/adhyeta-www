<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/046.sxml"><a-title>वाल्मीकिरामायणम् बालकाण्डम् ४६ सर्गः</a-title><a-meta>
<p>Unique Words: 206</p>
</a-meta><hr><a-sec><p id="1.46.1"><a-v>सप्तधा तु कृते गर्भे दितिः परमदुःखिता।</a-v><a-v>सहस्राक्षं दुराधर्षं वाक्यं सानुनयाब्रवीत्॥ १</a-v></p>
<p id="1.46.2"><a-v>ममापराधाद्गर्भोऽयं सप्तधा विफलीकृतः।</a-v><a-v>नापराधोऽस्ति देवेश तवात्र बलसूदन॥ २</a-v></p>
<p id="1.46.3"><a-v>प्रियं तु कृतमिच्छामि मम गर्भविपर्यये।</a-v><a-v>मरुतां सप्तं सप्तानां स्थानपाला भवन्त्विमे॥ ३</a-v></p>
<p id="1.46.4"><a-v>वातस्कन्धा इमे सप्त चरन्तु दिवि पुत्रकाः।</a-v><a-v>मारुता इति विख्याता दिव्यरूपा ममात्मजाः॥ ४</a-v></p>
<p id="1.46.5"><a-v>ब्रह्मलोकं चरत्वेक इन्द्रलोकं तथापरः।</a-v><a-v>दिवि वायुरिति ख्यातस्तृतीयोऽपि महायशाः॥ ५</a-v></p>
<p id="1.46.6"><a-v>चत्वारस्तु सुरश्रेष्ठ दिशो वै तव शासनात्।</a-v><a-v>संचरिष्यन्ति भद्रं ते देवभूता ममात्मजाः।</a-v><a-v>त्वत्कृतेनैव नाम्ना च मारुता इति विश्रुताः॥ ६</a-v></p>
<p id="1.46.7"><a-v>तस्यास्तद्वचनं श्रुत्वा सहस्राक्षः पुरंदरः।</a-v><a-v>उवाच प्राञ्जलिर्वाक्यं दितिं बलनिषूदनः॥ ७</a-v></p>
<p id="1.46.8"><a-v>सर्वमेतद्यथोक्तं ते भविष्यति न संशयः।</a-v><a-v>विचरिष्यन्ति भद्रं ते देवभूतास्तवात्मजाः॥ ८</a-v></p>
<p id="1.46.9"><a-v>एवं तौ निश्चयं कृत्वा मातापुत्रौ तपोवने।</a-v><a-v>जग्मतुस्त्रिदिवं राम कृतार्थाविति नः श्रुतम्॥ ९</a-v></p>
<p id="1.46.10"><a-v>एष देशः स काकुत्स्थ महेन्द्राध्युषितः पुरा।</a-v><a-v>दितिं यत्र तपः सिद्धामेवं परिचचार सः॥ १०</a-v></p>
<p id="1.46.11"><a-v>इक्ष्वाकोस्तु नरव्याघ्र पुत्रः परमधार्मिकः।</a-v><a-v>अलम्बुषायामुत्पन्नो विशाल इति विश्रुतः॥ ११</a-v></p>
<p id="1.46.12"><a-v>तेन चासीदिह स्थाने विशालेति पुरी कृता॥ १२</a-v></p>
<p id="1.46.13"><a-v>विशालस्य सुतो राम हेमचन्द्रो महाबलः।</a-v><a-v>सुचन्द्र इति विख्यातो हेमचन्द्रादनन्तरः॥ १३</a-v></p>
<p id="1.46.14"><a-v>सुचन्द्रतनयो राम धूम्राश्व इति विश्रुतः।</a-v><a-v>धूम्राश्वतनयश्चापि सृञ्जयः समपद्यत॥ १४</a-v></p>
<p id="1.46.15"><a-v>सृञ्जयस्य सुतः श्रीमान्सहदेवः प्रतापवान्।</a-v><a-v>कुशाश्वः सहदेवस्य पुत्रः परमधार्मिकः॥ १५</a-v></p>
<p id="1.46.16"><a-v>कुशाश्वस्य महातेजाः सोमदत्तः प्रतापवान्।</a-v><a-v>सोमदत्तस्य पुत्रस्तु काकुत्स्थ इति विश्रुतः॥ १६</a-v></p>
<p id="1.46.17"><a-v>तस्य पुत्रो महातेजाः संप्रत्येष पुरीमिमाम्।</a-v><a-v>आवसत्यमरप्रख्यः सुमतिर्नाम दुर्जयः॥ १७</a-v></p>
<p id="1.46.18"><a-v>इक्ष्वाकोस्तु प्रसादेन सर्वे वैशालिका नृपाः।</a-v><a-v>दीर्घायुषो महात्मानो वीर्यवन्तः सुधार्मिकाः॥ १८</a-v></p>
<p id="1.46.19"><a-v>इहाद्य रजनीं राम सुखं वत्स्यामहे वयम्।</a-v><a-v>श्वः प्रभाते नरश्रेष्ठ जनकं द्रष्टुमर्हसि॥ १९</a-v></p>
<p id="1.46.20"><a-v>सुमतिस्तु महातेजा विश्वामित्रमुपागतम्।</a-v><a-v>श्रुत्वा नरवरश्रेष्ठः प्रत्युद्गच्छन्महायशाः॥ २०</a-v></p>
<p id="1.46.21"><a-v>पूजां च परमां कृत्वा सोपाध्यायः सबान्धवः।</a-v><a-v>प्राञ्जलिः कुशलं पृष्ट्वा विश्वामित्रमथाब्रवीत्॥ २१</a-v></p>
<p id="1.46.22"><a-v>धन्योऽस्म्यनुगृहीतोऽस्मि यस्य मे विषयं मुने।</a-v><a-v>संप्राप्तो दर्शनं चैव नास्ति धन्यतरो मम॥ २२</a-v></p>
<p><a-v>इति श्रीरामायणे बालकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
