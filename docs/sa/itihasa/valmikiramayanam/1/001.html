<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/001.sxml"><a-title>वाल्मीकिरामायणम् बालकाण्डम् १ सर्गः</a-title><a-meta>
<p>Unique Words: 654</p>
</a-meta><hr><a-sec><p id="1.1.1"><a-v>तपःस्वाध्यायनिरतं तपस्वी वाग्विदां वरम्।</a-v><a-v>नारदं परिपप्रच्छ वाल्मीकिर्मुनिपुंगवम्॥ १</a-v></p>
<p id="1.1.2"><a-v>को न्वस्मिन्साम्प्रतं लोके गुणवान्कश्च वीर्यवान्।</a-v><a-v>धर्मज्ञश्च कृतज्ञश्च सत्यवाक्यो दृढव्रतः॥ २</a-v></p>
<p id="1.1.3"><a-v>चारित्रेण च को युक्तः सर्वभूतेषु को हितः।</a-v><a-v>विद्वान्कः कः समर्थश्च कश्चैकप्रियदर्शनः॥ ३</a-v></p>
<p id="1.1.4"><a-v>आत्मवान्को जितक्रोधो द्युतिमान्कोऽनसूयकः।</a-v><a-v>कस्य बिभ्यति देवाश्च जातरोषस्य संयुगे॥ ४</a-v></p>
<p id="1.1.5"><a-v>एतदिच्छाम्यहं श्रोतुं परं कौतूहलं हि मे।</a-v><a-v>महर्षे त्वं समर्थोऽसि ज्ञातुमेवंविधं नरम्॥ ५</a-v></p>
<p id="1.1.6"><a-v>श्रुत्वा चैतत्त्रिलोकज्ञो वाल्मीकेर्नारदो वचः।</a-v><a-v>श्रूयतामिति चामन्त्र्य प्रहृष्टो वाक्यमब्रवीत्॥ ६</a-v></p>
<p id="1.1.7"><a-v>बहवो दुर्लभाश्चैव ये त्वया कीर्तिता गुणाः।</a-v><a-v>मुने वक्ष्याम्यहं बुद्ध्वा तैर्युक्तः श्रूयतां नरः॥ ७</a-v></p>
<p id="1.1.8"><a-v>इक्ष्वाकुवंशप्रभवो रामो नाम जनैः श्रुतः।</a-v><a-v>नियतात्मा महावीर्यो द्युतिमान्धृतिमान्वशी॥ ८</a-v></p>
<p id="1.1.9"><a-v>बुद्धिमान्नीतिमान्वाग्मी श्रीमाञ्शत्रुनिबर्हणः।</a-v><a-v>विपुलांसो महाबाहुः कम्बुग्रीवो महाहनुः॥ ९</a-v></p>
<p id="1.1.10"><a-v>महोरस्को महेष्वासो गूढजत्रुररिंदमः।</a-v><a-v>आजानुबाहुः सुशिराः सुललाटः सुविक्रमः॥ १०</a-v></p>
<p id="1.1.11"><a-v>समः समविभक्ताङ्गः स्निग्धवर्णः प्रतापवान्।</a-v><a-v>पीनवक्षा विशालाक्षो लक्ष्मीवाञ्शुभलक्षणः॥ ११</a-v></p>
<p id="1.1.12"><a-v>धर्मज्ञः सत्यसंधश्च प्रजानां च हिते रतः।</a-v><a-v>यशस्वी ज्ञानसंपन्नः शुचिर्वश्यः समाधिमान्॥ १२</a-v></p>
<p id="1.1.13"><a-v>रक्षिता जीवलोकस्य धर्मस्य परिरक्षिता।</a-v><a-v>वेदवेदाङ्गतत्त्वज्ञो धनुर्वेदे च निष्ठितः॥ १३</a-v></p>
<p id="1.1.14"><a-v>सर्वशास्त्रार्थतत्त्वज्ञ स्मृतिमान्प्रतिभानवान्।</a-v><a-v>सर्वलोकप्रियः साधुरदीनात्मा विचक्षणः॥ १४</a-v></p>
<p id="1.1.15"><a-v>सर्वदाभिगतः सद्भिः समुद्र इव सिन्धुभिः।</a-v><a-v>आर्यः सर्वसमश्चैव सदैकप्रियदर्शनः॥ १५</a-v></p>
<p id="1.1.16"><a-v>स च सर्वगुणोपेतः कौसल्यानन्दवर्धनः।</a-v><a-v>समुद्र इव गाम्भीर्ये धैर्येण हिमवानिव॥ १६</a-v></p>
<p id="1.1.17"><a-v>विष्णुना सदृशो वीर्ये सोमवत्प्रियदर्शनः।</a-v><a-v>कालाग्निसदृशः क्रोधे क्षमया पृथिवीसमः॥ १७</a-v></p>
<p id="1.1.18"><a-v>धनदेन समस्त्यागे सत्ये धर्म इवापरः।</a-v><a-v>तमेवंगुणसंपन्नं रामं सत्यपराक्रमम्॥ १८</a-v></p>
<p id="1.1.19"><a-v>ज्येष्ठं श्रेष्ठगुणैर्युक्तं प्रियं दशरथः सुतम्।</a-v><a-v>यौवराज्येन संयोक्तुमैच्छत्प्रीत्या महीपतिः॥ १९</a-v></p>
<p id="1.1.20"><a-v>तस्याभिषेकसंभारान्दृष्ट्वा भार्याथ कैकयी।</a-v><a-v>पूर्वं दत्तवरा देवी वरमेनमयाचत।</a-v><a-v>विवासनं च रामस्य भरतस्याभिषेचनम्॥ २०</a-v></p>
<p id="1.1.21"><a-v>स सत्यवचनाद्राजा धर्मपाशेन संयतः।</a-v><a-v>विवासयामास सुतं रामं दशरथः प्रियम्॥ २१</a-v></p>
<p id="1.1.22"><a-v>स जगाम वनं वीरः प्रतिज्ञामनुपालयन्।</a-v><a-v>पितुर्वचननिर्देशात्कैकेय्याः प्रियकारणात्॥ २२</a-v></p>
<p id="1.1.23"><a-v>तं व्रजन्तं प्रियो भ्राता लक्ष्मणोऽनुजगाम ह।</a-v><a-v>स्नेहाद्विनयसंपन्नः सुमित्रानन्दवर्धनः॥ २३</a-v></p>
<p id="1.1.24"><a-v>सर्वलक्षणसंपन्ना नारीणामुत्तमा वधूः।</a-v><a-v>सीताप्यनुगता रामं शशिनं रोहिणी यथा॥ २४</a-v></p>
<p id="1.1.25"><a-v>पौरैरनुगतो दूरं पित्रा दशरथेन च।</a-v><a-v>शृङ्गवेरपुरे सूतं गङ्गाकूले व्यसर्जयत्॥ २५</a-v></p>
<p id="1.1.26"><a-v>ते वनेन वनं गत्वा नदीस्तीर्त्वा बहूदकाः।</a-v><a-v>चित्रकूटमनुप्राप्य भरद्वाजस्य शासनात्॥ २६</a-v></p>
<p id="1.1.27"><a-v>रम्यमावसथं कृत्वा रममाणा वने त्रयः।</a-v><a-v>देवगन्धर्वसंकाशास्तत्र ते न्यवसन्सुखम्॥ २७</a-v></p>
<p id="1.1.28"><a-v>चित्रकूटं गते रामे पुत्रशोकातुरस्तदा।</a-v><a-v>राजा दशरथः स्वर्गं जगाम विलपन्सुतम्॥ २८</a-v></p>
<p id="1.1.29"><a-v>मृते तु तस्मिन्भरतो वसिष्ठप्रमुखैर्द्विजैः।</a-v><a-v>नियुज्यमानो राज्याय नैच्छद्राज्यं महाबलः।</a-v><a-v>स जगाम वनं वीरो रामपादप्रसादकः॥ २९</a-v></p>
<p id="1.1.30"><a-v>पादुके चास्य राज्याय न्यासं दत्त्वा पुनः पुनः।</a-v><a-v>निवर्तयामास ततो भरतं भरताग्रजः॥ ३०</a-v></p>
<p id="1.1.31"><a-v>स काममनवाप्यैव रामपादावुपस्पृशन्।</a-v><a-v>नन्दिग्रामेऽकरोद्राज्यं रामागमनकाङ्क्षया॥ ३१</a-v></p>
<p id="1.1.32"><a-v>रामस्तु पुनरालक्ष्य नागरस्य जनस्य च।</a-v><a-v>तत्रागमनमेकाग्रे दण्डकान्प्रविवेश ह॥ ३२</a-v></p>
<p id="1.1.33"><a-v>विराधं राक्षसं हत्वा शरभङ्गं ददर्श ह।</a-v><a-v>सुतीक्ष्णं चाप्यगस्त्यं च अगस्त्य भ्रातरं तथा॥ ३३</a-v></p>
<p id="1.1.34"><a-v>अगस्त्यवचनाच्चैव जग्राहैन्द्रं शरासनम्।</a-v><a-v>खड्गं च परमप्रीतस्तूणी चाक्षयसायकौ॥ ३४</a-v></p>
<p id="1.1.35"><a-v>वसतस्तस्य रामस्य वने वनचरैः सह।</a-v><a-v>ऋषयोऽभ्यागमन्सर्वे वधायासुररक्षसाम्॥ ३५</a-v></p>
<p id="1.1.36"><a-v>तेन तत्रैव वसता जनस्थाननिवासिनी।</a-v><a-v>विरूपिता शूर्पणखा राक्षसी कामरूपिणी॥ ३६</a-v></p>
<p id="1.1.37"><a-v>ततः शूर्पणखावाक्यादुद्युक्तान्सर्वराक्षसान्।</a-v><a-v>खरं त्रिशिरसं चैव दूषणं चैव राक्षसम्॥ ३७</a-v></p>
<p id="1.1.38"><a-v>निजघान रणे रामस्तेषां चैव पदानुगान्।</a-v><a-v>रक्षसां निहतान्यासन्सहस्राणि चतुर्दश॥ ३८</a-v></p>
<p id="1.1.39"><a-v>ततो ज्ञातिवधं श्रुत्वा रावणः क्रोधमूर्छितः।</a-v><a-v>सहायं वरयामास मारीचं नाम राक्षसम्॥ ३९</a-v></p>
<p id="1.1.40"><a-v>वार्यमाणः सुबहुशो मारीचेन स रावणः।</a-v><a-v>न विरोधो बलवता क्षमो रावण तेन ते॥ ४०</a-v></p>
<p id="1.1.41"><a-v>अनादृत्य तु तद्वाक्यं रावणः कालचोदितः।</a-v><a-v>जगाम सहमारीचस्तस्याश्रमपदं तदा॥ ४१</a-v></p>
<p id="1.1.42"><a-v>तेन मायाविना दूरमपवाह्य नृपात्मजौ।</a-v><a-v>जहार भार्यां रामस्य गृध्रं हत्वा जटायुषम्॥ ४२</a-v></p>
<p id="1.1.43"><a-v>गृध्रं च निहतं दृष्ट्वा हृतां श्रुत्वा च मैथिलीम्।</a-v><a-v>राघवः शोकसंतप्तो विललापाकुलेन्द्रियः॥ ४३</a-v></p>
<p id="1.1.44"><a-v>ततस्तेनैव शोकेन गृध्रं दग्ध्वा जटायुषम्।</a-v><a-v>मार्गमाणो वने सीतां राक्षसं संददर्श ह॥ ४४</a-v></p>
<p id="1.1.45"><a-v>कबन्धं नाम रूपेण विकृतं घोरदर्शनम्।</a-v><a-v>तं निहत्य महाबाहुर्ददाह स्वर्गतश्च सः॥ ४५</a-v></p>
<p id="1.1.46"><a-v>स चास्य कथयामास शबरीं धर्मचारिणीम्।</a-v><a-v>श्रमणीं धर्मनिपुणामभिगच्छेति राघव।</a-v><a-v>सोऽभ्यगच्छन्महातेजाः शबरीं शत्रुसूदनः॥ ४६</a-v></p>
<p id="1.1.47"><a-v>शबर्या पूजितः सम्यग्रामो दशरथात्मजः।</a-v><a-v>पम्पातीरे हनुमता संगतो वानरेण ह॥ ४७</a-v></p>
<p id="1.1.48"><a-v>हनुमद्वचनाच्चैव सुग्रीवेण समागतः।</a-v><a-v>सुग्रीवाय च तत्सर्वं शंसद्रामो महाबलः॥ ४८</a-v></p>
<p id="1.1.49"><a-v>ततो वानरराजेन वैरानुकथनं प्रति।</a-v><a-v>रामायावेदितं सर्वं प्रणयाद्दुःखितेन च।</a-v><a-v>वालिनश्च बलं तत्र कथयामास वानरः॥ ४९</a-v></p>
<p id="1.1.50"><a-v>प्रतिज्ञातं च रामेण तदा वालिवधं प्रति।</a-v><a-v>सुग्रीवः शङ्कितश्चासीन्नित्यं वीर्येण राघवे॥ ५०</a-v></p>
<p id="1.1.51"><a-v>राघवः प्रत्ययार्थं तु दुन्दुभेः कायमुत्तमम्।</a-v><a-v>पादाङ्गुष्ठेन चिक्षेप संपूर्णं दशयोजनम्॥ ५१</a-v></p>
<p id="1.1.52"><a-v>बिभेद च पुनः सालान्सप्तैकेन महेषुणा।</a-v><a-v>गिरिं रसातलं चैव जनयन्प्रत्ययं तदा॥ ५२</a-v></p>
<p id="1.1.53"><a-v>ततः प्रीतमनास्तेन विश्वस्तः स महाकपिः।</a-v><a-v>किष्किन्धां रामसहितो जगाम च गुहां तदा॥ ५३</a-v></p>
<p id="1.1.54"><a-v>ततोऽगर्जद्धरिवरः सुग्रीवो हेमपिङ्गलः।</a-v><a-v>तेन नादेन महता निर्जगाम हरीश्वरः॥ ५४</a-v></p>
<p id="1.1.55"><a-v>ततः सुग्रीववचनाद्धत्वा वालिनमाहवे।</a-v><a-v>सुग्रीवमेव तद्राज्ये राघवः प्रत्यपादयत्॥ ५५</a-v></p>
<p id="1.1.56"><a-v>स च सर्वान्समानीय वानरान्वानरर्षभः।</a-v><a-v>दिशः प्रस्थापयामास दिदृक्षुर्जनकात्मजाम्॥ ५६</a-v></p>
<p id="1.1.57"><a-v>ततो गृध्रस्य वचनात्संपातेर्हनुमान्बली।</a-v><a-v>शतयोजनविस्तीर्णं पुप्लुवे लवणार्णवम्॥ ५७</a-v></p>
<p id="1.1.58"><a-v>तत्र लङ्कां समासाद्य पुरीं रावणपालिताम्।</a-v><a-v>ददर्श सीतां ध्यायन्तीमशोकवनिकां गताम्॥ ५८</a-v></p>
<p id="1.1.59"><a-v>निवेदयित्वाभिज्ञानं प्रवृत्तिं च निवेद्य च।</a-v><a-v>समाश्वास्य च वैदेहीं मर्दयामास तोरणम्॥ ५९</a-v></p>
<p id="1.1.60"><a-v>पञ्च सेनाग्रगान्हत्वा सप्त मन्त्रिसुतानपि।</a-v><a-v>शूरमक्षं च निष्पिष्य ग्रहणं समुपागमत्॥ ६०</a-v></p>
<p id="1.1.61"><a-v>अस्त्रेणोन्मुहमात्मानं ज्ञात्वा पैतामहाद्वरात्।</a-v><a-v>मर्षयन्राक्षसान्वीरो यन्त्रिणस्तान्यदृच्छया॥ ६१</a-v></p>
<p id="1.1.62"><a-v>ततो दग्ध्वा पुरीं लङ्कामृते सीतां च मैथिलीम्।</a-v><a-v>रामाय प्रियमाख्यातुं पुनरायान्महाकपिः॥ ६२</a-v></p>
<p id="1.1.63"><a-v>सोऽभिगम्य महात्मानं कृत्वा रामं प्रदक्षिणम्।</a-v><a-v>न्यवेदयदमेयात्मा दृष्टा सीतेति तत्त्वतः॥ ६३</a-v></p>
<p id="1.1.64"><a-v>ततः सुग्रीवसहितो गत्वा तीरं महोदधेः।</a-v><a-v>समुद्रं क्षोभयामास शरैरादित्यसंनिभैः॥ ६४</a-v></p>
<p id="1.1.65"><a-v>दर्शयामास चात्मानं समुद्रः सरितां पतिः।</a-v><a-v>समुद्रवचनाच्चैव नलं सेतुमकारयत्॥ ६५</a-v></p>
<p id="1.1.66"><a-v>तेन गत्वा पुरीं लङ्कां हत्वा रावणमाहवे।</a-v><a-v>अभ्यषिञ्चत्स लङ्कायां राक्षसेन्द्रं विभीषणम्॥ ६६</a-v></p>
<p id="1.1.67"><a-v>कर्मणा तेन महता त्रैलोक्यं सचराचरम्।</a-v><a-v>सदेवर्षिगणं तुष्टं राघवस्य महात्मनः॥ ६७</a-v></p>
<p id="1.1.68"><a-v>तथा परमसंतुष्टैः पूजितः सर्वदैवतैः।</a-v><a-v>कृतकृत्यस्तदा रामो विज्वरः प्रमुमोद ह॥ ६८</a-v></p>
<p id="1.1.69"><a-v>देवताभ्यो वरान्प्राप्य समुत्थाप्य च वानरान्।</a-v><a-v>पुष्पकं तत्समारुह्य नन्दिग्रामं ययौ तदा॥ ६९</a-v></p>
<p id="1.1.70"><a-v>नन्दिग्रामे जटां हित्वा भ्रातृभिः सहितोऽनघः।</a-v><a-v>रामः सीतामनुप्राप्य राज्यं पुनरवाप्तवान्॥ ७०</a-v></p>
<p id="1.1.71"><a-v>प्रहृष्टमुदितो लोकस्तुष्टः पुष्टः सुधार्मिकः।</a-v><a-v>निरायमो अरोगश्च दुर्भिक्षभयवर्जितः॥ ७१</a-v></p>
<p id="1.1.72"><a-v>न पुत्रमरणं केचिद्द्रक्ष्यन्ति पुरुषाः क्वचित्।</a-v><a-v>नार्यश्चाविधवा नित्यं भविष्यन्ति पतिव्रताः॥ ७२</a-v></p>
<p id="1.1.73"><a-v>न वातजं भयं किंचिन्नाप्सु मज्जन्ति जन्तवः।</a-v><a-v>न चाग्रिजं भयं किंचिद्यथा कृतयुगे तथा॥ ७३</a-v></p>
<p id="1.1.74"><a-v>अश्वमेधशतैरिष्ट्वा तथा बहुसुवर्णकैः।</a-v><a-v>गवां कोट्ययुतं दत्त्वा विद्वद्भ्यो विधिपूर्वकम्॥ ७४</a-v></p>
<p id="1.1.75"><a-v>राजवंशाञ्शतगुणान्स्थापयिष्यति राघवः।</a-v><a-v>चातुर्वर्ण्यं च लोकेऽस्मिन्स्वे स्वे धर्मे नियोक्ष्यति॥ ७५</a-v></p>
<p id="1.1.76"><a-v>दशवर्षसहस्राणि दशवर्षशतानि च।</a-v><a-v>रामो राज्यमुपासित्वा ब्रह्मलोकं गमिष्यति॥ ७६</a-v></p>
<p id="1.1.77"><a-v>इदं पवित्रं पापघ्नं पुण्यं वेदैश्च संमितम्।</a-v><a-v>यः पठेद्रामचरितं सर्वपापैः प्रमुच्यते॥ ७७</a-v></p>
<p id="1.1.78"><a-v>एतदाख्यानमायुष्यं पठन्रामायणं नरः।</a-v><a-v>सपुत्रपौत्रः सगणः प्रेत्य स्वर्गे महीयते॥ ७८</a-v></p>
<p id="1.1.79"><a-v>पठन्द्विजो वागृषभत्वमीया</a-v><a-v>त्स्यात्क्षत्रियो भूमिपतित्वमीयात्।</a-v><a-v>वणिग्जनः पण्यफलत्वमीया</a-v><a-v>ज्जनश्च शूद्रोऽपि महत्त्वमीयात्॥ ७९</a-v></p>
<p><a-v>इति श्रीरामायणे बालकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
