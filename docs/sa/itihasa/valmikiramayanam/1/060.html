<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/060.sxml"><a-title>वाल्मीकिरामायणम् बालकाण्डम् ६० सर्गः</a-title><a-meta>
<p>Unique Words: 209</p>
</a-meta><hr><a-sec><p id="1.60.1"><a-v>विश्वामित्रो महात्माथ प्रस्थितान्प्रेक्ष्य तानृषीन्।</a-v><a-v>अब्रवीन्नरशार्दूल सर्वांस्तान्वनवासिनः॥ १</a-v></p>
<p id="1.60.2"><a-v>महाविघ्नः प्रवृत्तोऽयं दक्षिणामास्थितो दिशम्।</a-v><a-v>दिशमन्यां प्रपत्स्यामस्तत्र तप्स्यामहे तपः॥ २</a-v></p>
<p id="1.60.3"><a-v>पश्चिमायां विशालायां पुष्करेषु महात्मनः।</a-v><a-v>सुखं तपश्चरिष्यामः परं तद्धि तपोवनम्॥ ३</a-v></p>
<p id="1.60.4"><a-v>एवमुक्त्वा महातेजाः पुष्करेषु महामुनिः।</a-v><a-v>तप उग्रं दुराधर्षं तेपे मूलफलाशनः॥ ४</a-v></p>
<p id="1.60.5"><a-v>एतस्मिन्नेव काले तु अयोध्याधिपतिर्नृपः।</a-v><a-v>अम्बरीष इति ख्यातो यष्टुं समुपचक्रमे॥ ५</a-v></p>
<p id="1.60.6"><a-v>तस्य वै यजमानस्य पशुमिन्द्रो जहार ह।</a-v><a-v>प्रनष्टे तु पशौ विप्रो राजानमिदमब्रवीत्॥ ६</a-v></p>
<p id="1.60.7"><a-v>पशुरद्य हृतो राजन्प्रनष्टस्तव दुर्नयात्।</a-v><a-v>अरक्षितारं राजानं घ्नन्ति दोषा नरेश्वर॥ ७</a-v></p>
<p id="1.60.8"><a-v>प्रायश्चित्तं महद्ध्येतन्नरं वा पुरुषर्षभ।</a-v><a-v>आनयस्व पशुं शीघ्रं यावत्कर्म प्रवर्तते॥ ८</a-v></p>
<p id="1.60.9"><a-v>उपाध्याय वचः श्रुत्वा स राजा पुरुषर्षभ।</a-v><a-v>अन्वियेष महाबुद्धिः पशुं गोभिः सहस्रशः॥ ९</a-v></p>
<p id="1.60.10"><a-v>देशाञ्जनपदांस्तांस्तान्नगराणि वनानि च।</a-v><a-v>आश्रमाणि च पुण्यानि मार्गमाणो महीपतिः॥ १०</a-v></p>
<p id="1.60.11"><a-v>स पुत्रसहितं तात सभार्यं रघुनन्दन।</a-v><a-v>भृगुतुङ्गे समासीनमृचीकं संददर्श ह॥ ११</a-v></p>
<p id="1.60.12"><a-v>तमुवाच महातेजाः प्रणम्याभिप्रसाद्य च।</a-v><a-v>ब्रह्मर्षिं तपसा दीप्तं राजर्षिरमितप्रभः।</a-v><a-v>पृष्ट्वा सर्वत्र कुशलमृचीकं तमिदं वचः॥ १२</a-v></p>
<p id="1.60.13"><a-v>गवां शतसहस्रेण विक्रिणीषे सुतं यदि।</a-v><a-v>पशोरर्थे महाभाग कृतकृत्योऽस्मि भार्गव॥ १३</a-v></p>
<p id="1.60.14"><a-v>सर्वे परिसृता देशा यज्ञियं न लभे पशुम्।</a-v><a-v>दातुमर्हसि मूल्येन सुतमेकमितो मम॥ १४</a-v></p>
<p id="1.60.15"><a-v>एवमुक्तो महातेजा ऋचीकस्त्वब्रवीद्वचः।</a-v><a-v>नाहं ज्येष्ठं नरश्रेष्ठं विक्रीणीयां कथंचन॥ १५</a-v></p>
<p id="1.60.16"><a-v>ऋचीकस्य वचः श्रुत्वा तेषां माता महात्मनाम्।</a-v><a-v>उवाच नरशार्दूलमम्बरीषं तपस्विनी॥ १६</a-v></p>
<p id="1.60.17"><a-v>ममापि दयितं विद्धि कनिष्ठं शुनकं नृप॥ १७</a-v></p>
<p id="1.60.18"><a-v>प्रायेण हि नरश्रेष्ठ ज्येष्ठाः पितृषु वल्लभाः।</a-v><a-v>मातॄणां च कनीयांसस्तस्माद्रक्षे कनीयसम्॥ १८</a-v></p>
<p id="1.60.19"><a-v>उक्तवाक्ये मुनौ तस्मिन्मुनिपत्न्यां तथैव च।</a-v><a-v>शुनःशेपः स्वयं राम मध्यमो वाक्यमब्रवीत्॥ १९</a-v></p>
<p id="1.60.20"><a-v>पिता ज्येष्ठमविक्रेयं माता चाह कनीयसम्।</a-v><a-v>विक्रीतं मध्यमं मन्ये राजन्पुत्रं नयस्व माम्॥ २०</a-v></p>
<p id="1.60.21"><a-v>गवां शतसहस्रेण शुनःशेपं नरेश्वरः।</a-v><a-v>गृहीत्वा परमप्रीतो जगाम रघुनन्दन॥ २१</a-v></p>
<p id="1.60.22"><a-v>अम्बरीषस्तु राजर्षी रथमारोप्य सत्वरः।</a-v><a-v>शुनःशेपं महातेजा जगामाशु महायशाः॥ २२</a-v></p>
<p><a-v>इति श्रीरामायणे बालकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
