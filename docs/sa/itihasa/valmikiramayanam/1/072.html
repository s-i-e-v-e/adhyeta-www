<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/072.sxml"><a-title>वाल्मीकिरामायणम् बालकाण्डम् ७२ सर्गः</a-title><a-meta>
<p>Unique Words: 234</p>
</a-meta><hr><a-sec><p id="1.72.1"><a-v>यस्मिंस्तु दिवसे राजा चक्रे गोदानमुत्तमम्।</a-v><a-v>तस्मिंस्तु दिवसे शूरो युधाजित्समुपेयिवान्॥ १</a-v></p>
<p id="1.72.2"><a-v>पुत्रः केकयराजस्य साक्षाद्भरतमातुलः।</a-v><a-v>दृष्ट्वा पृष्ट्वा च कुशलं राजानमिदमब्रवीत्॥ २</a-v></p>
<p id="1.72.3"><a-v>केकयाधिपती राजा स्नेहात्कुशलमब्रवीत्।</a-v><a-v>येषां कुशलकामोऽसि तेषां संप्रत्यनामयम्॥ ३</a-v></p>
<p id="1.72.4"><a-v>स्वस्रीयं मम राजेन्द्र द्रष्टुकामो महीपते।</a-v><a-v>तदर्थमुपयातोऽहमयोध्यां रघुनन्दन॥ ४</a-v></p>
<p id="1.72.5"><a-v>श्रुत्वा त्वहमयोध्यायां विवाहार्थं तवात्मजान्।</a-v><a-v>मिथिलामुपयातास्तु त्वया सह महीपते।</a-v><a-v>त्वरयाभ्युपयातोऽहं द्रष्टुकामः स्वसुः सुतम्॥ ५</a-v></p>
<p id="1.72.6"><a-v>अथ राजा दशरथः प्रियातिथिमुपस्थिम।</a-v><a-v>दृष्ट्वा परमसत्कारैः पूजार्हं समपूजयत्॥ ६</a-v></p>
<p id="1.72.7"><a-v>ततस्तामुषितो रात्रिं सह पुत्रैर्महात्मभिः।</a-v><a-v>ऋषींस्तदा पुरस्कृत्य यज्ञवाटमुपागमत्॥ ७</a-v></p>
<p id="1.72.8"><a-v>युक्ते मुहूर्ते विजये सर्वाभरणभूषितैः।</a-v><a-v>भ्रातृभिः सहितो रामः कृतकौतुकमङ्गलः।</a-v><a-v>वसिष्ठं पुरतः कृत्वा महर्षीनपरानपि॥ ८</a-v></p>
<p id="1.72.9"><a-v>वसिष्ठो भगवानेत्य वैदेहमिदमब्रवीत्॥ ९</a-v></p>
<p id="1.72.10"><a-v>राजा दशरथो राजन्कृतकौतुकमङ्गलैः।</a-v><a-v>पुत्रैर्नरवरश्रेष्ठ दातारमभिकाङ्क्षते॥ १०</a-v></p>
<p id="1.72.11"><a-v>दातृप्रतिग्रहीतृभ्यां सर्वार्थाः प्रभवन्ति हि।</a-v><a-v>स्वधर्मं प्रतिपद्यस्व कृत्वा वैवाह्यमुत्तमम्॥ ११</a-v></p>
<p id="1.72.12"><a-v>इत्युक्तः परमोदारो वसिष्ठेन महात्मना।</a-v><a-v>प्रत्युवाच महातेजा वाक्यं परमधर्मवित्॥ १२</a-v></p>
<p id="1.72.13"><a-v>कः स्थितः प्रतिहारो मे कस्याज्ञा संप्रतीक्ष्यते।</a-v><a-v>स्वगृहे को विचारोऽस्ति यथा राज्यमिदं तव॥ १३</a-v></p>
<p id="1.72.14"><a-v>कृतकौतुकसर्वस्वा वेदिमूलमुपागताः।</a-v><a-v>मम कन्या मुनिश्रेष्ठ दीप्ता वह्नेरिवार्चिषः॥ १४</a-v></p>
<p id="1.72.15"><a-v>सज्जोऽहं त्वत्प्रतीक्षोऽस्मि वेद्यामस्यां प्रतिष्ठितः।</a-v><a-v>अविघ्नं कुरुतां राजा किमर्थं हि विलम्ब्यते॥ १५</a-v></p>
<p id="1.72.16"><a-v>तद्वाक्यं जनकेनोक्तं श्रुत्वा दशरथस्तदा।</a-v><a-v>प्रवेशयामास सुतान्सर्वानृषिगणानपि॥ १६</a-v></p>
<p id="1.72.17"><a-v>अब्रवीज्जनको राजा कौसल्यानन्दवर्धनम्।</a-v><a-v>इयं सीता मम सुता सहधर्मचरी तव।</a-v><a-v>प्रतीच्छ चैनां भद्रं ते पाणिं गृह्णीष्व पाणिना॥ १७</a-v></p>
<p id="1.72.18"><a-v>लक्ष्मणागच्छ भद्रं ते ऊर्मिलामुद्यतां मया।</a-v><a-v>प्रतीच्छ पाणिं गृह्णीष्व मा भूत्कालस्य पर्ययः॥ १८</a-v></p>
<p id="1.72.19"><a-v>तमेवमुक्त्वा जनको भरतं चाभ्यभाषत।</a-v><a-v>गृहाण पाणिं माण्डव्याः पाणिना रघुनन्दन॥ १९</a-v></p>
<p id="1.72.20"><a-v>शत्रुघ्नं चापि धर्मात्मा अब्रवीज्जनकेश्वरः।</a-v><a-v>श्रुतकीर्त्या महाबाहो पाणिं गृह्णीष्व पाणिना॥ २०</a-v></p>
<p id="1.72.21"><a-v>सर्वे भवन्तः संयाश्च सर्वे सुचरितव्रताः।</a-v><a-v>पत्नीभिः सन्तु काकुत्स्था मा भूत्कालस्य पर्ययः॥ २१</a-v></p>
<p id="1.72.22"><a-v>जनकस्य वचः श्रुत्वा पाणीन्पाणिभिरस्पृशन्।</a-v><a-v>चत्वारस्ते चतसृणां वसिष्ठस्य मते स्थिताः॥ २२</a-v></p>
<p id="1.72.23"><a-v>अग्निं प्रदक्षिणं कृत्वा वेदिं राजानमेव च।</a-v><a-v>ऋषींश्चैव महात्मानः सह भार्या रघूत्तमाः।</a-v><a-v>यथोक्तेन तथा चक्रुर्विवाहं विधिपूर्वकम्॥ २३</a-v></p>
<p id="1.72.24"><a-v>पुष्पवृष्टिर्महत्यासीदन्तरिक्षात्सुभास्वरा।</a-v><a-v>दिव्यदुन्दुभिनिर्घोषैर्गीतवादित्रनिस्वनैः॥ २४</a-v></p>
<p id="1.72.25"><a-v>ननृतुश्चाप्सरःसंघा गन्धर्वाश्च जगुः कलम्।</a-v><a-v>विवाहे रघुमुख्यानां तदद्भुतमिवाभवत्॥ २५</a-v></p>
<p id="1.72.26"><a-v>ईदृशे वर्तमाने तु तूर्योद्घुष्टनिनादिते।</a-v><a-v>त्रिरग्निं ते परिक्रम्य ऊहुर्भार्या महौजसः॥ २६</a-v></p>
<p id="1.72.27"><a-v>अथोपकार्यां जग्मुस्ते सदारा रघुनन्दनः।</a-v><a-v>राजाप्यनुययौ पश्यन्सर्षिसंघः सबान्धवः॥ २७</a-v></p>
<p><a-v>इति श्रीरामायणे बालकाण्डे द्वासप्ततितमः सर्गः ॥ ७२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
