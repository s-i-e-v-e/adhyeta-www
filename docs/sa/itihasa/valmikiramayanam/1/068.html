<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/068.sxml"><a-title>वाल्मीकिरामायणम् बालकाण्डम् ६८ सर्गः</a-title><a-meta>
<p>Unique Words: 180</p>
</a-meta><hr><a-sec><p id="1.68.1"><a-v>ततो रात्र्यां व्यतीतायां सोपाध्यायः सबान्धवः।</a-v><a-v>राजा दशरथो हृष्टः सुमन्त्रमिदमब्रवीत्॥ १</a-v></p>
<p id="1.68.2"><a-v>अद्य सर्वे धनाध्यक्षा धनमादाय पुष्कलम्।</a-v><a-v>व्रजन्त्वग्रे सुविहिता नानारत्नसमन्विताः॥ २</a-v></p>
<p id="1.68.3"><a-v>चतुरङ्गबलं चापि शीघ्रं निर्यातु सर्वशः।</a-v><a-v>ममाज्ञासमकालं च यानयुग्यमनुत्तमम्॥ ३</a-v></p>
<p id="1.68.4"><a-v>वसिष्ठो वामदेवश्च जाबालिरथ काश्यपः।</a-v><a-v>मार्कण्डेयश्च दीर्घायुरृषिः कात्यायनस्तथा॥ ४</a-v></p>
<p id="1.68.5"><a-v>एते द्विजाः प्रयान्त्वग्रे स्यन्दनं योजयस्व मे।</a-v><a-v>यथा कालात्ययो न स्याद्दूता हि त्वरयन्ति माम्॥ ५</a-v></p>
<p id="1.68.6"><a-v>वचनाच्च नरेन्द्रस्य सा सेना चतुरङ्गिणी।</a-v><a-v>राजानमृषिभिः सार्धं व्रजन्तं पृष्ठतोऽन्वगात्॥ ६</a-v></p>
<p id="1.68.7"><a-v>गत्वा चतुरहं मार्गं विदेहानभ्युपेयिवान्।</a-v><a-v>राजा तु जनकः श्रीमाञ्श्रुत्वा पूजामकल्पयत्॥ ७</a-v></p>
<p id="1.68.8"><a-v>ततो राजानमासाद्य वृद्धं दशरथं नृपम्।</a-v><a-v>जनको मुदितो राजा हर्षं च परमं ययौ।</a-v><a-v>उवाच च नरश्रेष्ठो नरश्रेष्ठं मुदान्वितम्॥ ८</a-v></p>
<p id="1.68.9"><a-v>स्वागतं ते महाराज दिष्ट्या प्राप्तोऽसि राघव।</a-v><a-v>पुत्रयोरुभयोः प्रीतिं लप्स्यसे वीर्यनिर्जिताम्॥ ९</a-v></p>
<p id="1.68.10"><a-v>दिष्ट्या प्राप्तो महातेजा वसिष्ठो भगवानृषिः।</a-v><a-v>सह सर्वैर्द्विजश्रेष्ठैर्देवैरिव शतक्रतुः॥ १०</a-v></p>
<p id="1.68.11"><a-v>दिष्ट्या मे निर्जिता विघ्ना दिष्ट्या मे पूजितं कुलम्।</a-v><a-v>राघवैः सह संबन्धाद्वीर्यश्रेष्ठैर्महात्मभिः॥ ११</a-v></p>
<p id="1.68.12"><a-v>श्वः प्रभाते नरेन्द्रेन्द्र निर्वर्तयितुमर्हसि।</a-v><a-v>यज्ञस्यान्ते नरश्रेष्ठ विवाहमृषिसंमतम्॥ १२</a-v></p>
<p id="1.68.13"><a-v>तस्य तद्वचनं श्रुत्वा ऋषिमध्ये नराधिपः।</a-v><a-v>वाक्यं वाक्यविदां श्रेष्ठः प्रत्युवाच महीपतिम्॥ १३</a-v></p>
<p id="1.68.14"><a-v>प्रतिग्रहो दातृवशः श्रुतमेतन्मया पुरा।</a-v><a-v>यथा वक्ष्यसि धर्मज्ञ तत्करिष्यामहे वयम्॥ १४</a-v></p>
<p id="1.68.15"><a-v>तद्धर्मिष्ठं यशस्यं च वचनं सत्यवादिनः।</a-v><a-v>श्रुत्वा विदेहाधिपतिः परं विस्मयमागतः॥ १५</a-v></p>
<p id="1.68.16"><a-v>ततः सर्वे मुनिगणाः परस्परसमागमे।</a-v><a-v>हर्षेण महता युक्तास्तां निशामवसन्सुखम्॥ १६</a-v></p>
<p id="1.68.17"><a-v>राजा च राघवौ पुत्रौ निशाम्य परिहर्षितः।</a-v><a-v>उवास परमप्रीतो जनकेन सुपूजितः॥ १७</a-v></p>
<p id="1.68.18"><a-v>जनकोऽपि महातेजाः क्रिया धर्मेण तत्त्ववित्।</a-v><a-v>यज्ञस्य च सुताभ्यां च कृत्वा रात्रिमुवास ह॥ १८</a-v></p>
<p><a-v>इति श्रीरामायणे बालकाण्डे अष्टषष्टितमः सर्गः ॥ ६८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
