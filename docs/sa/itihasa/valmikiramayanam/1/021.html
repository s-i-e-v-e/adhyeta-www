<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/021.sxml"><a-title>वाल्मीकिरामायणम् बालकाण्डम् २१ सर्गः</a-title><a-meta>
<p>Unique Words: 199</p>
</a-meta><hr><a-sec><p id="1.21.1"><a-v>तथा वसिष्ठे ब्रुवति राजा दशरथः सुतम्।</a-v><a-v>प्रहृष्टवदनो राममाजुहाव सलक्ष्मणम्॥ १</a-v></p>
<p id="1.21.2"><a-v>कृतस्वस्त्ययनं मात्रा पित्रा दशरथेन च।</a-v><a-v>पुरोधसा वसिष्ठेन मङ्गलैरभिमन्त्रितम्॥ २</a-v></p>
<p id="1.21.3"><a-v>स पुत्रं मूर्ध्न्युपाघ्राय राजा दशरथः प्रियम्।</a-v><a-v>ददौ कुशिकपुत्राय सुप्रीतेनान्तरात्मना॥ ३</a-v></p>
<p id="1.21.4"><a-v>ततो वायुः सुखस्पर्शो विरजस्को ववौ तदा।</a-v><a-v>विश्वामित्रगतं रामं दृष्ट्वा राजीवलोचनम्॥ ४</a-v></p>
<p id="1.21.5"><a-v>पुष्पवृष्टिर्महत्यासीद्देवदुन्दुभिनिस्वनः।</a-v><a-v>शङ्खदुन्दुभिनिर्घोषः प्रयाते तु महात्मनि॥ ५</a-v></p>
<p id="1.21.6"><a-v>विश्वामित्रो ययावग्रे ततो रामो महायशाः।</a-v><a-v>काकपक्षधरो धन्वी तं च सौमित्रिरन्वगात्॥ ६</a-v></p>
<p id="1.21.7"><a-v>कलापिनौ धनुष्पाणी शोभयानौ दिशो दश।</a-v><a-v>विश्वामित्रं महात्मानं त्रिशीर्षाविव पन्नगौ।</a-v><a-v>अनुजग्मतुरक्षुद्रौ पितामहमिवाश्विनौ॥ ७</a-v></p>
<p id="1.21.8"><a-v>बद्धगोधाङ्गुलित्राणौ खड्गवन्तौ महाद्युती।</a-v><a-v>स्थाणुं देवमिवाचिन्त्यं कुमाराविव पावकी॥ ८</a-v></p>
<p id="1.21.9"><a-v>अध्यर्धयोजनं गत्वा सरय्वा दक्षिणे तटे।</a-v><a-v>रामेति मधुरा वाणीं विश्वामित्रोऽभ्यभाषत॥ ९</a-v></p>
<p id="1.21.10"><a-v>गृहाण वत्स सलिलं मा भूत्कालस्य पर्ययः।</a-v><a-v>मन्त्रग्रामं गृहाण त्वं बलामतिबलां तथा॥ १०</a-v></p>
<p id="1.21.11"><a-v>न श्रमो न ज्वरो वा ते न रूपस्य विपर्ययः।</a-v><a-v>न च सुप्तं प्रमत्तं वा धर्षयिष्यन्ति नैरृताः॥ ११</a-v></p>
<p id="1.21.12"><a-v>न बाह्वोः सदृशो वीर्ये पृथिव्यामस्ति कश्चन।</a-v><a-v>त्रिषु लोकेषु वा राम न भवेत्सदृशस्तव॥ १२</a-v></p>
<p id="1.21.13"><a-v>न सौभाग्ये न दाक्षिण्ये न ज्ञाने बुद्धिनिश्चये।</a-v><a-v>नोत्तरे प्रतिपत्तव्यो समो लोके तवानघ॥ १३</a-v></p>
<p id="1.21.14"><a-v>एतद्विद्याद्वये लब्धे भविता नास्ति ते समः।</a-v><a-v>बला चातिबला चैव सर्वज्ञानस्य मातरौ॥ १४</a-v></p>
<p id="1.21.15"><a-v>क्षुत्पिपासे न ते राम भविष्येते नरोत्तम।</a-v><a-v>बलामतिबलां चैव पठतः पथि राघव।</a-v><a-v>विद्याद्वयमधीयाने यशश्चाप्यतुलं भुवि॥ १५</a-v></p>
<p id="1.21.16"><a-v>पितामहसुते ह्येते विद्ये तेजःसमन्विते।</a-v><a-v>प्रदातुं तव काकुत्स्थ सदृशस्त्वं हि धार्मिक॥ १६</a-v></p>
<p id="1.21.17"><a-v>कामं बहुगुणाः सर्वे त्वय्येते नात्र संशयः।</a-v><a-v>तपसा संभृते चैते बहुरूपे भविष्यतः॥ १७</a-v></p>
<p id="1.21.18"><a-v>ततो रामो जलं स्पृष्ट्वा प्रहृष्टवदनः शुचिः।</a-v><a-v>प्रतिजग्राह ते विद्ये महर्षेर्भावितात्मनः।</a-v><a-v>विद्यासमुदितो रामः शुशुभे भूरिविक्रमः॥ १८</a-v></p>
<p id="1.21.19"><a-v>गुरुकार्याणि सर्वाणि नियुज्य कुशिकात्मजे।</a-v><a-v>ऊषुस्तां रजनीं तत्र सरय्वां सुसुखं त्रयः॥ १९</a-v></p>
<p><a-v>इति श्रीरामायणे बालकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
