<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/066.sxml"><a-title>वाल्मीकिरामायणम् बालकाण्डम् ६६ सर्गः</a-title><a-meta>
<p>Unique Words: 233</p>
</a-meta><hr><a-sec><p id="1.66.1"><a-v>जनकस्य वचः श्रुत्वा विश्वामित्रो महामुनिः।</a-v><a-v>धनुर्दर्शय रामाय इति होवाच पार्थिवम्॥ १</a-v></p>
<p id="1.66.2"><a-v>ततः स राजा जनकः सचिवान्व्यादिदेश ह।</a-v><a-v>धनुरानीयतां दिव्यं गन्धमाल्यविभूषितम्॥ २</a-v></p>
<p id="1.66.3"><a-v>जनकेन समादिष्ठाः सचिवाः प्राविशन्पुरीम्।</a-v><a-v>तद्धनुः पुरतः कृत्वा निर्जग्मुः पार्थिवाज्ञया॥ ३</a-v></p>
<p id="1.66.4"><a-v>नृपां शतानि पञ्चाशद्व्यायतानां महात्मनाम्।</a-v><a-v>मञ्जूषामष्टचक्रां तां समूहुस्ते कथंचन॥ ४</a-v></p>
<p id="1.66.5"><a-v>तामादाय तु मञ्जूषामायतीं यत्र तद्धनुः।</a-v><a-v>सुरोपमं ते जनकमूचुर्नृपतिमन्त्रिणः॥ ५</a-v></p>
<p id="1.66.6"><a-v>इदं धनुर्वरं राजन्पूजितं सर्वराजभिः।</a-v><a-v>मिथिलाधिप राजेन्द्र दर्शनीयं यदीच्छसि॥ ६</a-v></p>
<p id="1.66.7"><a-v>तेषां नृपो वचः श्रुत्वा कृताञ्जलिरभाषत।</a-v><a-v>विश्वामित्रं महात्मानं तौ चोभौ रामलक्ष्मणौ॥ ७</a-v></p>
<p id="1.66.8"><a-v>इदं धनुर्वरं ब्रह्मञ्जनकैरभिपूजितम्।</a-v><a-v>राजभिश्च महावीर्यैरशक्यं पूरितुं तदा॥ ८</a-v></p>
<p id="1.66.9"><a-v>नैतत्सुरगणाः सर्वे नासुरा न च राक्षसाः।</a-v><a-v>गन्धर्वयक्षप्रवराः सकिंनरमहोरगाः॥ ९</a-v></p>
<p id="1.66.10"><a-v>क्व गतिर्मानुषाणां च धनुषोऽस्य प्रपूरणे।</a-v><a-v>आरोपणे समायोगे वेपने तोलनेऽपि वा॥ १०</a-v></p>
<p id="1.66.11"><a-v>तदेतद्धनुषां श्रेष्ठमानीतं मुनिपुंगव।</a-v><a-v>दर्शयैतन्महाभाग अनयो राजपुत्रयोः॥ ११</a-v></p>
<p id="1.66.12"><a-v>विश्वामित्रस्तु धर्मात्मा श्रुत्वा जनकभाषितम्।</a-v><a-v>वत्स राम धनुः पश्य इति राघवमब्रवीत्॥ १२</a-v></p>
<p id="1.66.13"><a-v>महर्षेर्वचनाद्रामो यत्र तिष्ठति तद्धनुः।</a-v><a-v>मञ्जूषां तामपावृत्य दृष्ट्वा धनुरथाब्रवीत्॥ १३</a-v></p>
<p id="1.66.14"><a-v>इदं धनुर्वरं ब्रह्मन्संस्पृशामीह पाणिना।</a-v><a-v>यत्नवांश्च भविष्यामि तोलने पूरणेऽपि वा॥ १४</a-v></p>
<p id="1.66.15"><a-v>बाढमित्येव तं राजा मुनिश्च समभाषत।</a-v><a-v>लीलया स धनुर्मध्ये जग्राह वचनान्मुनेः॥ १५</a-v></p>
<p id="1.66.16"><a-v>पश्यतां नृषहस्राणां बहूनां रघुनन्दनः।</a-v><a-v>आरोपयत्स धर्मात्मा सलीलमिव तद्धनुः॥ १६</a-v></p>
<p id="1.66.17"><a-v>आरोपयित्वा मौर्वीं च पूरयामास वीर्यवान्।</a-v><a-v>तद्बभञ्ज धनुर्मध्ये नरश्रेष्ठो महायशाः॥ १७</a-v></p>
<p id="1.66.18"><a-v>तस्य शब्दो महानासीन्निर्घातसमनिस्वनः।</a-v><a-v>भूमिकम्पश्च सुमहान्पर्वतस्येव दीर्यतः॥ १८</a-v></p>
<p id="1.66.19"><a-v>निपेतुश्च नराः सर्वे तेन शब्देन मोहिताः।</a-v><a-v>वर्जयित्वा मुनिवरं राजानं तौ च राघवौ॥ १९</a-v></p>
<p id="1.66.20"><a-v>प्रत्याश्वस्ते जने तस्मिन्राजा विगतसाध्वसः।</a-v><a-v>उवाच प्राञ्जलिर्वाक्यं वाक्यज्ञो मुनिपुंगवम्॥ २०</a-v></p>
<p id="1.66.21"><a-v>भगवन्दृष्टवीर्यो मे रामो दशरथात्मजः।</a-v><a-v>अत्यद्भुतमचिन्त्यं च अतर्कितमिदं मया॥ २१</a-v></p>
<p id="1.66.22"><a-v>जनकानां कुले कीर्तिमाहरिष्यति मे सुता।</a-v><a-v>सीता भर्तारमासाद्य रामं दशरथात्मजम्॥ २२</a-v></p>
<p id="1.66.23"><a-v>मम सत्या प्रतिज्ञा च वीर्यशुल्केति कौशिक।</a-v><a-v>सीता प्राणैर्बहुमता देया रामाय मे सुता॥ २३</a-v></p>
<p id="1.66.24"><a-v>भवतोऽनुमते ब्रह्मञ्शीघ्रं गच्छन्तु मन्त्रिणः।</a-v><a-v>मम कौशिक भद्रं ते अयोध्यां त्वरिता रथैः॥ २४</a-v></p>
<p id="1.66.25"><a-v>राजानं प्रश्रितैर्वाक्यैरानयन्तु पुरं मम।</a-v><a-v>प्रदानं वीर्यशुल्कायाः कथयन्तु च सर्वशः॥ २५</a-v></p>
<p id="1.66.26"><a-v>मुनिगुप्तौ च काकुत्स्थौ कथयन्तु नृपाय वै।</a-v><a-v>प्रीयमाणं तु राजानमानयन्तु सुशीघ्रगाः॥ २६</a-v></p>
<p id="1.66.27"><a-v>कौशिकश्च तथेत्याह राजा चाभाष्य मन्त्रिणः।</a-v><a-v>अयोध्यां प्रेषयामास धर्मात्मा कृतशासनात्॥ २७</a-v></p>
<p><a-v>इति श्रीरामायणे बालकाण्डे षट्षष्टितमः सर्गः ॥ ६६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
