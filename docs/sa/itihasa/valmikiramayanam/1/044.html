<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/044.sxml"><a-title>वाल्मीकिरामायणम् बालकाण्डम् ४४ सर्गः</a-title><a-meta>
<p>Unique Words: 256</p>
</a-meta><hr><a-sec><p id="1.44.1"><a-v>विश्वामित्रवचः श्रुत्वा राघवः सहलक्ष्मणः।</a-v><a-v>विस्मयं परमं गत्वा विश्वामित्रमथाब्रवीत्॥ १</a-v></p>
<p id="1.44.2"><a-v>अत्यद्भुतमिदं ब्रह्मन्कथितं परमं त्वया।</a-v><a-v>गङ्गावतरणं पुण्यं सागरस्य च पूरणम्॥ २</a-v></p>
<p id="1.44.3"><a-v>तस्य सा शर्वरी सर्वा सह सौमित्रिणा तदा।</a-v><a-v>जगाम चिन्तयानस्य विश्वामित्रकथां शुभाम्॥ ३</a-v></p>
<p id="1.44.4"><a-v>ततः प्रभाते विमले विश्वामित्रं महामुनिम्।</a-v><a-v>उवाच राघवो वाक्यं कृताह्निकमरिंदमः॥ ४</a-v></p>
<p id="1.44.5"><a-v>गता भगवती रात्रिः श्रोतव्यं परमं श्रुतम्।</a-v><a-v>क्षणभूतेव सा रात्रिः संवृत्तेयं महातपः।</a-v><a-v>इमां चिन्तयतः सर्वां निखिलेन कथां तव॥ ५</a-v></p>
<p id="1.44.6"><a-v>तराम सरितां श्रेष्ठां पुण्यां त्रिपथगां नदीम्।</a-v><a-v>नौरेषा हि सुखास्तीर्णा ऋषीणां पुण्यकर्मणाम्।</a-v><a-v>भगवन्तमिह प्राप्तं ज्ञात्वा त्वरितमागता॥ ६</a-v></p>
<p id="1.44.7"><a-v>तस्य तद्वचनं श्रुत्वा राघवस्य महात्मनः।</a-v><a-v>संतारं कारयामास सर्षिसंघः सराघवः॥ ७</a-v></p>
<p id="1.44.8"><a-v>उत्तरं तीरमासाद्य संपूज्यर्षिगणं तथ।</a-v><a-v>गङ्गाकूले निविष्टास्ते विशालां ददृशुः पुरीम्॥ ८</a-v></p>
<p id="1.44.9"><a-v>ततो मुनिवरस्तूर्णं जगाम सहराघवः।</a-v><a-v>विशालां नगरीं रम्यां दिव्यां स्वर्गोपमां तदा॥ ९</a-v></p>
<p id="1.44.10"><a-v>अथ रामो महाप्राज्ञो विश्वामित्रं महामुनिम्।</a-v><a-v>पप्रच्छ प्राञ्जलिर्भूत्वा विशालामुत्तमां पुरीम्॥ १०</a-v></p>
<p id="1.44.11"><a-v>कतरो राजवंशोऽयं विशालायां महामुने।</a-v><a-v>श्रोतुमिच्छामि भद्रं ते परं कौतूहलं हि मे॥ ११</a-v></p>
<p id="1.44.12"><a-v>तस्य तद्वचनं श्रुत्वा रामस्य मुनिपुंगवः।</a-v><a-v>आख्यातुं तत्समारेभे विशालस्य पुरातनम्॥ १२</a-v></p>
<p id="1.44.13"><a-v>श्रूयतां राम शक्रस्य कथां कथयतः शुभाम्।</a-v><a-v>अस्मिन्देशे हि यद्वृत्तं शृणु तत्त्वेन राघव॥ १३</a-v></p>
<p id="1.44.14"><a-v>पूर्वं कृतयुगे राम दितेः पुत्रा महाबलाः।</a-v><a-v>अदितेश्च महाभागा वीर्यवन्तः सुधार्मिकाः॥ १४</a-v></p>
<p id="1.44.15"><a-v>ततस्तेषां नरश्रेष्ठ बुद्धिरासीन्महात्मनाम्।</a-v><a-v>अमरा निर्जराश्चैव कथं स्याम निरामयाः॥ १५</a-v></p>
<p id="1.44.16"><a-v>तेषां चिन्तयतां राम बुद्धिरासीद्विपश्चिताम्।</a-v><a-v>क्षीरोदमथनं कृत्वा रसं प्राप्स्याम तत्र वै॥ १६</a-v></p>
<p id="1.44.17"><a-v>ततो निश्चित्य मथनं योक्त्रं कृत्वा च वासुकिम्।</a-v><a-v>मन्थानं मन्दरं कृत्वा ममन्थुरमितौजसः॥ १७</a-v></p>
<p id="1.44.18"><a-v>अथ धन्वन्तरिर्नाम अप्सराश्च सुवर्चसः।</a-v><a-v>अप्सु निर्मथनादेव रसात्तस्माद्वरस्त्रियः।</a-v><a-v>उत्पेतुर्मनुजश्रेष्ठ तस्मादप्सरसोऽभवन्॥ १८</a-v></p>
<p id="1.44.19"><a-v>षष्टिः कोट्योऽभवंस्तासामप्सराणां सुवर्चसाम्।</a-v><a-v>असंख्येयास्तु काकुत्स्थ यास्तासां परिचारिकाः॥ १९</a-v></p>
<p id="1.44.20"><a-v>न ताः स्म प्रतिगृह्णन्ति सर्वे ते देवदानवाः।</a-v><a-v>अप्रतिग्रहणाच्चैव तेन साधारणाः स्मृताः॥ २०</a-v></p>
<p id="1.44.21"><a-v>वरुणस्य ततः कन्या वारुणी रघुनन्दन।</a-v><a-v>उत्पपात महाभागा मार्गमाणा परिग्रहम्॥ २१</a-v></p>
<p id="1.44.22"><a-v>दितेः पुत्रा न तां राम जगृहुर्वरुणात्मजाम्।</a-v><a-v>अदितेस्तु सुता वीर जगृहुस्तामनिन्दिताम्॥ २२</a-v></p>
<p id="1.44.23"><a-v>असुरास्तेन दैतेयाः सुरास्तेनादितेः सुताः।</a-v><a-v>हृष्टाः प्रमुदिताश्चासन्वारुणी ग्रहणात्सुराः॥ २३</a-v></p>
<p id="1.44.24"><a-v>उच्चैःश्रवा हयश्रेष्ठो मणिरत्नं च कौस्तुभम्।</a-v><a-v>उदतिष्ठन्नरश्रेष्ठ तथैवामृतमुत्तमम्॥ २४</a-v></p>
<p id="1.44.25"><a-v>अथ तस्य कृते राम महानासीत्कुलक्षयः।</a-v><a-v>अदितेस्तु ततः पुत्रा दितेः पुत्राण सूदयन्॥ २५</a-v></p>
<p id="1.44.26"><a-v>अदितेरात्मजा वीरा दितेः पुत्रान्निजघ्निरे।</a-v><a-v>तस्मिन्घोरे महायुद्धे दैतेयादित्ययोर्भृशम्॥ २६</a-v></p>
<p id="1.44.27"><a-v>निहत्य दितिपुत्रांस्तु राज्यं प्राप्य पुरंदरः।</a-v><a-v>शशास मुदितो लोकान्सर्षिसंघान्सचारणान्॥ २७</a-v></p>
<p><a-v>इति श्रीरामायणे बालकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
