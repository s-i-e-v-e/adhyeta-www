<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/055.sxml"><a-title>वाल्मीकिरामायणम् बालकाण्डम् ५५ सर्गः</a-title><a-meta>
<p>Unique Words: 201</p>
</a-meta><hr><a-sec><p id="1.55.1"><a-v>एवमुक्तो वसिष्ठेन विश्वामित्रो महाबलः।</a-v><a-v>आग्नेयमस्त्रमुत्क्षिप्य तिष्ठ तिष्ठेति चाब्रवीत्॥ १</a-v></p>
<p id="1.55.2"><a-v>वसिष्ठो भगवान्क्रोधादिदं वचनमब्रवीत्॥ २</a-v></p>
<p id="1.55.3"><a-v>क्षत्रबन्धो स्थितोऽस्म्येष यद्बलं तद्विदर्शय।</a-v><a-v>नाशयाम्येष ते दर्पं शस्त्रस्य तव गाधिज॥ ३</a-v></p>
<p id="1.55.4"><a-v>क्व च ते क्षत्रियबलं क्व च ब्रह्मबलं महत्।</a-v><a-v>पश्य ब्रह्मबलं दिव्यं मम क्षत्रियपांसन॥ ४</a-v></p>
<p id="1.55.5"><a-v>तस्यास्त्रं गाधिपुत्रस्य घोरमाग्नेयमुत्तमम्।</a-v><a-v>ब्रह्मदण्डेन तच्छान्तमग्नेर्वेग इवाम्भसा॥ ५</a-v></p>
<p id="1.55.6"><a-v>वारुणं चैव रौद्रं च ऐन्द्रं पाशुपतं तथा।</a-v><a-v>ऐषीकं चापि चिक्षेप रुषितो गाधिनन्दनः॥ ६</a-v></p>
<p id="1.55.7"><a-v>मानवं मोहनं चैव गान्धर्वं स्वापनं तथा।</a-v><a-v>जृम्भणं मोहनं चैव संतापनविलापने॥ ७</a-v></p>
<p id="1.55.8"><a-v>शोषणं दारणं चैव वज्रमस्त्रं सुदुर्जयम्।</a-v><a-v>ब्रह्मपाशं कालपाशं वारुणं पाशमेव च॥ ८</a-v></p>
<p id="1.55.9"><a-v>पिनाकास्त्रं च दयितं शुष्कार्द्रे अशनी तथा।</a-v><a-v>दण्डास्त्रमथ पैशाचं क्रौञ्चमस्त्रं तथैव च॥ ९</a-v></p>
<p id="1.55.10"><a-v>धर्मचक्रं कालचक्रं विष्णुचक्रं तथैव च।</a-v><a-v>वायव्यं मथनं चैव अस्त्रं हयशिरस्तथा॥ १०</a-v></p>
<p id="1.55.11"><a-v>शक्तिद्वयं च चिक्षेप कङ्कालं मुसलं तथा।</a-v><a-v>वैद्याधरं महास्त्रं च कालास्त्रमथ दारुणम्॥ ११</a-v></p>
<p id="1.55.12"><a-v>त्रिशूलमस्त्रं घोरं च कापालमथ कङ्कणम्।</a-v><a-v>एतान्यस्त्राणि चिक्षेप सर्वाणि रघुनन्दन॥ १२</a-v></p>
<p id="1.55.13"><a-v>वसिष्ठे जपतां श्रेष्ठे तदद्भुतमिवाभवत्।</a-v><a-v>तानि सर्वाणि दण्डेन ग्रसते ब्रह्मणः सुतः॥ १३</a-v></p>
<p id="1.55.14"><a-v>तेषु शान्तेषु ब्रह्मास्त्रं क्षिप्तवान्गाधिनन्दनः।</a-v><a-v>तदस्त्रमुद्यतं दृष्ट्वा देवाः साग्निपुरोगमाः॥ १४</a-v></p>
<p id="1.55.15"><a-v>देवर्षयश्च संभ्रान्ता गन्धर्वाः समहोरगाः।</a-v><a-v>त्रैलोक्यमासीत्संत्रस्तं ब्रह्मास्त्रे समुदीरिते॥ १५</a-v></p>
<p id="1.55.16"><a-v>तदप्यस्त्रं महाघोरं ब्राह्मं ब्राह्मेण तेजसा।</a-v><a-v>वसिष्ठो ग्रसते सर्वं ब्रह्मदण्डेन राघव॥ १६</a-v></p>
<p id="1.55.17"><a-v>ब्रह्मास्त्रं ग्रसमानस्य वसिष्ठस्य महात्मनः।</a-v><a-v>त्रैलोक्यमोहनं रौद्रं रूपमासीत्सुदारुणम्॥ १७</a-v></p>
<p id="1.55.18"><a-v>रोमकूपेषु सर्वेषु वसिष्ठस्य महात्मनः।</a-v><a-v>मरीच्य इव निष्पेतुरग्नेर्धूमाकुलार्चिषः॥ १८</a-v></p>
<p id="1.55.19"><a-v>प्राज्वलद्ब्रह्मदण्डश्च वसिष्ठस्य करोद्यतः।</a-v><a-v>विधूम इव कालाग्निर्यमदण्ड इवापरः॥ १९</a-v></p>
<p id="1.55.20"><a-v>ततोऽस्तुवन्मुनिगणा वसिष्ठं जपतां वरम्।</a-v><a-v>अमोघं ते बलं ब्रह्मंस्तेजो धारय तेजसा॥ २०</a-v></p>
<p id="1.55.21"><a-v>निगृहीतस्त्वया ब्रह्मन्विश्वामित्रो महातपाः।</a-v><a-v>प्रसीद जपतां श्रेष्ठ लोकाः सन्तु गतव्यथाः॥ २१</a-v></p>
<p id="1.55.22"><a-v>एवमुक्तो महातेजाः शमं चक्रे महातपाः।</a-v><a-v>विश्वामित्रोऽपि निकृतो विनिःश्वस्येदमब्रवीत्॥ २२</a-v></p>
<p id="1.55.23"><a-v>धिग्बलं क्षत्रियबलं ब्रह्मतेजोबलं बलम्।</a-v><a-v>एकेन ब्रह्मदण्डेन सर्वास्त्राणि हतानि मे॥ २३</a-v></p>
<p id="1.55.24"><a-v>तदेतत्समवेक्ष्याहं प्रसन्नेन्द्रियमानसः।</a-v><a-v>तपो महत्समास्थास्ये यद्वै ब्रह्मत्वकारकम्॥ २४</a-v></p>
<p><a-v>इति श्रीरामायणे बालकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
