<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/056.sxml"><a-title>वाल्मीकिरामायणम् बालकाण्डम् ५६ सर्गः</a-title><a-meta>
<p>Unique Words: 195</p>
</a-meta><hr><a-sec><p id="1.56.1"><a-v>ततः संतप्तहृदयः स्मरन्निग्रहमात्मनः।</a-v><a-v>विनिःश्वस्य विनिःश्वस्य कृतवैरो महात्मना॥ १</a-v></p>
<p id="1.56.2"><a-v>स दक्षिणां दिशं गत्वा महिष्या सह राघव।</a-v><a-v>तताप परमं घोरं विश्वामित्रो महातपाः।</a-v><a-v>फलमूलाशनो दान्तश्चचार परमं तपः॥ २</a-v></p>
<p id="1.56.3"><a-v>अथास्य जज्ञिरे पुत्राः सत्यधर्मपरायणाः।</a-v><a-v>हविष्पन्दो मधुष्पन्दो दृढनेत्रो महारथः॥ ३</a-v></p>
<p id="1.56.4"><a-v>पूर्णे वर्षसहस्रे तु ब्रह्मा लोकपितामहः।</a-v><a-v>अब्रवीन्मधुरं वाक्यं विश्वामित्रं तपोधनम्॥ ४</a-v></p>
<p id="1.56.5"><a-v>जिता राजर्षिलोकास्ते तपसा कुशिकात्मज।</a-v><a-v>अनेन तपसा त्वां हि राजर्षिरिति विद्महे॥ ५</a-v></p>
<p id="1.56.6"><a-v>एवमुक्त्वा महातेजा जगाम सह दैवतैः।</a-v><a-v>त्रिविष्टपं ब्रह्मलोकं लोकानां परमेश्वरः॥ ६</a-v></p>
<p id="1.56.7"><a-v>विश्वामित्रोऽपि तच्छ्रुत्वा ह्रिया किंचिदवाङ्मुखः।</a-v><a-v>दुःखेन महताविष्टः समन्युरिदमब्रवीत्॥ ७</a-v></p>
<p id="1.56.8"><a-v>तपश्च सुमहत्तप्तं राजर्षिरिति मां विदुः।</a-v><a-v>देवाः सर्षिगणाः सर्वे नास्ति मन्ये तपःफलम्॥ ८</a-v></p>
<p id="1.56.9"><a-v>एवं निश्चित्य मनसा भूय एव महातपाः।</a-v><a-v>तपश्चचार काकुत्स्थ परमं परमात्मवान्॥ ९</a-v></p>
<p id="1.56.10"><a-v>एतस्मिन्नेव काले तु सत्यवादी जितेन्द्रियः।</a-v><a-v>त्रिशङ्कुरिति विख्यात इक्ष्वाकु कुलनन्दनः॥ १०</a-v></p>
<p id="1.56.11"><a-v>तस्य बुद्धिः समुत्पन्ना यजेयमिति राघव।</a-v><a-v>गच्छेयं स्वशरीरेण देवानां परमां गतिम्॥ ११</a-v></p>
<p id="1.56.12"><a-v>स वसिष्ठं समाहूय कथयामास चिन्तितम्।</a-v><a-v>अशक्यमिति चाप्युक्तो वसिष्ठेन महात्मना॥ १२</a-v></p>
<p id="1.56.13"><a-v>प्रत्याख्यातो वसिष्ठेन स ययौ दक्षिणां दिशम्।</a-v><a-v>वसिष्ठा दीर्घ तपसस्तपो यत्र हि तेपिरे॥ १३</a-v></p>
<p id="1.56.14"><a-v>त्रिशङ्कुः सुमहातेजाः शतं परमभास्वरम्।</a-v><a-v>वसिष्ठपुत्रान्ददृशे तप्यमानान्यशस्विनः॥ १४</a-v></p>
<p id="1.56.15"><a-v>सोऽभिगम्य महात्मानः सर्वानेव गुरोः सुतान्।</a-v><a-v>अभिवाद्यानुपूर्व्येण ह्रिया किंचिदवाङ्मुखः।</a-v><a-v>अब्रवीत्सुमहातेजाः सर्वानेव कृताञ्जलिः॥ १५</a-v></p>
<p id="1.56.16"><a-v>शरणं वः प्रपद्येऽहं शरण्याञ्शरणागतः।</a-v><a-v>प्रत्याख्यातोऽस्मि भद्रं वो वसिष्ठेन महात्मना॥ १६</a-v></p>
<p id="1.56.17"><a-v>यष्टुकामो महायज्ञं तदनुज्ञातुमर्थथ।</a-v><a-v>गुरुपुत्रानहं सर्वान्नमस्कृत्य प्रसादये॥ १७</a-v></p>
<p id="1.56.18"><a-v>शिरसा प्रणतो याचे ब्राह्मणांस्तपसि स्थितान्।</a-v><a-v>ते मां भवन्तः सिद्ध्यर्थं याजयन्तु समाहिताः।</a-v><a-v>सशरीरो यथाहं हि देवलोकमवाप्नुयाम्॥ १८</a-v></p>
<p id="1.56.19"><a-v>प्रत्याख्यातो वसिष्ठेन गतिमन्यां तपोधनाः।</a-v><a-v>गुरुपुत्रानृते सर्वान्नाहं पश्यामि कांचन॥ १९</a-v></p>
<p id="1.56.20"><a-v>इक्ष्वाकूणां हि सर्वेषां पुरोधाः परमा गतिः।</a-v><a-v>तस्मादनन्तरं सर्वे भवन्तो दैवतं मम॥ २०</a-v></p>
<p><a-v>इति श्रीरामायणे बालकाण्डे षट्पञ्चाशः सर्गः ॥ ५६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
