<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/052.sxml"><a-title>वाल्मीकिरामायणम् बालकाण्डम् ५२ सर्गः</a-title><a-meta>
<p>Unique Words: 192</p>
</a-meta><hr><a-sec><p id="1.52.1"><a-v>एवमुक्ता वसिष्ठेन शबला शत्रुसूदन।</a-v><a-v>विदधे कामधुक्कामान्यस्य यस्य यथेप्सितम्॥ १</a-v></p>
<p id="1.52.2"><a-v>इक्षून्मधूंस्तथा लाजान्मैरेयांश्च वरासवान्।</a-v><a-v>पानानि च महार्हाणि भक्ष्यांश्चोच्चावचांस्तथा॥ २</a-v></p>
<p id="1.52.3"><a-v>उष्णाढ्यस्यौदनस्यापि राशयः पर्वतोपमाः।</a-v><a-v>मृष्टान्नानि च सूपाश्च दधिकुल्यास्तथैव च॥ ३</a-v></p>
<p id="1.52.4"><a-v>नानास्वादुरसानां च षाडवानां तथैव च।</a-v><a-v>भाजनानि सुपूर्णानि गौडानि च सहस्रशः॥ ४</a-v></p>
<p id="1.52.5"><a-v>सर्वमासीत्सुसंतुष्टं हृष्टपुष्टजनाकुलम्।</a-v><a-v>विश्वामित्रबलं राम वसिष्ठेनाभितर्पितम्॥ ५</a-v></p>
<p id="1.52.6"><a-v>विश्वामित्रोऽपि राजर्षिर्हृष्टपुष्टस्तदाभवत्।</a-v><a-v>सान्तः पुरवरो राजा सब्राह्मणपुरोहितः॥ ६</a-v></p>
<p id="1.52.7"><a-v>सामात्यो मन्त्रिसहितः सभृत्यः पूजितस्तदा।</a-v><a-v>युक्तः परेण हर्षेण वसिष्ठमिदमब्रवीत्॥ ७</a-v></p>
<p id="1.52.8"><a-v>पूजितोऽहं त्वया ब्रह्मन्पूजार्हेण सुसत्कृतः।</a-v><a-v>श्रूयतामभिधास्यामि वाक्यं वाक्यविशारद॥ ८</a-v></p>
<p id="1.52.9"><a-v>गवां शतसहस्रेण दीयतां शबला मम।</a-v><a-v>रत्नं हि भगवन्नेतद्रत्नहारी च पार्थिवः।</a-v><a-v>तस्मान्मे शबलां देहि ममैषा धर्मतो द्विज॥ ९</a-v></p>
<p id="1.52.10"><a-v>एवमुक्तस्तु भगवान्वसिष्ठो मुनिसत्तमः।</a-v><a-v>विश्वामित्रेण धर्मात्मा प्रत्युवाच महीपतिम्॥ १०</a-v></p>
<p id="1.52.11"><a-v>नाहं शतसहस्रेण नापि कोटिशतैर्गवाम्।</a-v><a-v>राजन्दास्यामि शबलां राशिभी रजतस्य वा॥ ११</a-v></p>
<p id="1.52.12"><a-v>न परित्यागमर्हेयं मत्सकाशादरिंदम।</a-v><a-v>शाश्वती शबला मह्यं कीर्तिरात्मवतो यथा॥ १२</a-v></p>
<p id="1.52.13"><a-v>अस्यां हव्यं च कव्यं च प्राणयात्रा तथैव च।</a-v><a-v>आयत्तमग्निहोत्रं च बलिर्होमस्तथैव च॥ १३</a-v></p>
<p id="1.52.14"><a-v>स्वाहाकारवषट्कारौ विद्याश्च विविधास्तथा।</a-v><a-v>आयत्तमत्र राजर्षे सर्वमेतन्न संशयः॥ १४</a-v></p>
<p id="1.52.15"><a-v>सर्व स्वमेतत्सत्येन मम तुष्टिकरी सदा।</a-v><a-v>कारणैर्बहुभी राजन्न दास्ये शबलां तव॥ १५</a-v></p>
<p id="1.52.16"><a-v>वसिष्ठेनैवमुक्तस्तु विश्वामित्रोऽब्रवीत्ततः।</a-v><a-v>संरब्धतरमत्यर्थं वाक्यं वाक्यविशारदः॥ १६</a-v></p>
<p id="1.52.17"><a-v>हैरण्यकक्ष्याग्रैवेयान्सुवर्णाङ्कुशभूषितान्।</a-v><a-v>ददामि कुञ्जराणां ते सहस्राणि चतुर्दश॥ १७</a-v></p>
<p id="1.52.18"><a-v>हैरण्यानां रथानां च श्वेताश्वानां चतुर्युजाम्।</a-v><a-v>ददामि ते शतान्यष्टौ किङ्किणीकविभूषितान्॥ १८</a-v></p>
<p id="1.52.19"><a-v>हयानां देशजातानां कुलजानां महौजसाम्।</a-v><a-v>सहस्रमेकं दश च ददामि तव सुव्रत॥ १९</a-v></p>
<p id="1.52.20"><a-v>नानावर्णविभक्तानां वयःस्थानां तथैव च।</a-v><a-v>ददाम्येकां गवां कोटिं शबला दीयतां मम॥ २०</a-v></p>
<p id="1.52.21"><a-v>एवमुक्तस्तु भगवान्विश्वामित्रेण धीमता।</a-v><a-v>न दास्यामीति शबलां प्राह राजन्कथंचन॥ २१</a-v></p>
<p id="1.52.22"><a-v>एतदेव हि मे रत्नमेतदेव हि मे धनम्।</a-v><a-v>एतदेव हि सर्वस्वमेतदेव हि जीवितम्॥ २२</a-v></p>
<p id="1.52.23"><a-v>दर्शश्च पूर्णमासश्च यज्ञाश्चैवाप्तदक्षिणाः।</a-v><a-v>एतदेव हि मे राजन्विविधाश्च क्रियास्तथा॥ २३</a-v></p>
<p id="1.52.24"><a-v>अदोमूलाः क्रियाः सर्वा मम राजन्न संशयः।</a-v><a-v>बहूनां किं प्रलापेन न दास्ये कामदोहिनीम्॥ २४</a-v></p>
<p><a-v>इति श्रीरामायणे बालकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
