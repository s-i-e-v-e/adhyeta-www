<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/022.sxml"><a-title>वाल्मीकिरामायणम् बालकाण्डम् २२ सर्गः</a-title><a-meta>
<p>Unique Words: 182</p>
</a-meta><hr><a-sec><p id="1.22.1"><a-v>प्रभातायां तु शर्वर्यां विश्वामित्रो महामुनिः।</a-v><a-v>अभ्यभाषत काकुत्स्थं शयानं पर्णसंस्तरे॥ १</a-v></p>
<p id="1.22.2"><a-v>कौसल्या सुप्रजा राम पूर्वा संध्या प्रवर्तते।</a-v><a-v>उत्तिष्ठ नरशार्दूल कर्तव्यं दैवमाह्निकम्॥ २</a-v></p>
<p id="1.22.3"><a-v>तस्यर्षेः परमोदारं वचः श्रुत्वा नृपात्मजौ।</a-v><a-v>स्नात्वा कृतोदकौ वीरौ जेपतुः परमं जपम्॥ ३</a-v></p>
<p id="1.22.4"><a-v>कृताह्निकौ महावीर्यौ विश्वामित्रं तपोधनम्।</a-v><a-v>अभिवाद्याभिसंहृष्टौ गमनायोपतस्थतुः॥ ४</a-v></p>
<p id="1.22.5"><a-v>तौ प्रयाते महावीर्यौ दिव्यं त्रिपथगां नदीम्।</a-v><a-v>ददृशाते ततस्तत्र सरय्वाः संगमे शुभे॥ ५</a-v></p>
<p id="1.22.6"><a-v>तत्राश्रमपदं पुण्यमृषीणामुग्रतेजसाम्।</a-v><a-v>बहुवर्षसहस्राणि तप्यतां परमं तपः॥ ६</a-v></p>
<p id="1.22.7"><a-v>तं दृष्ट्वा परमप्रीतौ राघवौ पुण्यमाश्रमम्।</a-v><a-v>ऊचतुस्तं महात्मानं विश्वामित्रमिदं वचः॥ ७</a-v></p>
<p id="1.22.8"><a-v>कस्यायमाश्रमः पुण्यः को न्वस्मिन्वसते पुमान्।</a-v><a-v>भगवञ्श्रोतुमिच्छावः परं कौतूहलं हि नौ॥ ८</a-v></p>
<p id="1.22.9"><a-v>तयोस्तद्वचनं श्रुत्वा प्रहस्य मुनिपुंगवः।</a-v><a-v>अब्रवीच्छ्रूयतां राम यस्यायं पूर्व आश्रमः॥ ९</a-v></p>
<p id="1.22.10"><a-v>कन्दर्पो मूर्तिमानासीत्काम इत्युच्यते बुधैः॥ १०</a-v></p>
<p id="1.22.11"><a-v>तपस्यन्तमिह स्थाणुं नियमेन समाहितम्।</a-v><a-v>कृतोद्वाहं तु देवेशं गच्छन्तं समरुद्गणम्।</a-v><a-v>धर्षयामास दुर्मेधा हुंकृतश्च महात्मना॥ ११</a-v></p>
<p id="1.22.12"><a-v>दग्धस्य तस्य रौद्रेण चक्षुषा रघुनन्दन।</a-v><a-v>व्यशीर्यन्त शरीरात्स्वात्सर्वगात्राणि दुर्मतेः॥ १२</a-v></p>
<p id="1.22.13"><a-v>तस्य गात्रं हतं तत्र निर्दग्धस्य महात्मना।</a-v><a-v>अशरीरः कृतः कामः क्रोधाद्देवेश्वरेण ह॥ १३</a-v></p>
<p id="1.22.14"><a-v>अनङ्ग इति विख्यातस्तदा प्रभृति राघव।</a-v><a-v>स चाङ्गविषयः श्रीमान्यत्राङ्गं स मुमोच ह॥ १४</a-v></p>
<p id="1.22.15"><a-v>तस्यायमाश्रमः पुण्यस्तस्येमे मुनयः पुरा।</a-v><a-v>शिष्या धर्मपरा वीर तेषां पापं न विद्यते॥ १५</a-v></p>
<p id="1.22.16"><a-v>इहाद्य रजनीं राम वसेम शुभदर्शन।</a-v><a-v>पुण्ययोः सरितोर्मध्ये श्वस्तरिष्यामहे वयम्॥ १६</a-v></p>
<p id="1.22.17"><a-v>तेषां संवदतां तत्र तपो दीर्घेण चक्षुषा।</a-v><a-v>विज्ञाय परमप्रीता मुनयो हर्षमागमन्॥ १७</a-v></p>
<p id="1.22.18"><a-v>अर्घ्यं पाद्यं तथातिथ्यं निवेद्यकुशिकात्मजे।</a-v><a-v>रामलक्ष्मणयोः पश्चादकुर्वन्नतिथिक्रियाम्॥ १८</a-v></p>
<p id="1.22.19"><a-v>सत्कारं समनुप्राप्य कथाभिरभिरञ्जयन्।</a-v><a-v>न्यवसन्सुसुखं तत्र कामाश्रमपदे तदा॥ १९</a-v></p>
<p><a-v>इति श्रीरामायणे बालकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
