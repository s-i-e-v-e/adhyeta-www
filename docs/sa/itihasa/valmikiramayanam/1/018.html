<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/018.sxml"><a-title>वाल्मीकिरामायणम् बालकाण्डम् १८ सर्गः</a-title><a-meta>
<p>Unique Words: 187</p>
</a-meta><hr><a-sec><p id="1.18.1"><a-v>तच्छ्रुत्वा राजसिंहस्य वाक्यमद्भुतविस्तरम्।</a-v><a-v>हृष्टरोमा महातेजा विश्वामित्रोऽभ्यभाषत॥ १</a-v></p>
<p id="1.18.2"><a-v>सदृशं राजशार्दूल तवैतद्भुवि नान्यतः।</a-v><a-v>महावंशप्रसूतस्य वसिष्ठव्यपदेशिनः॥ २</a-v></p>
<p id="1.18.3"><a-v>यत्तु मे हृद्गतं वाक्यं तस्य कार्यस्य निश्चयम्।</a-v><a-v>कुरुष्व राजशार्दूल भव सत्यप्रतिश्रवः॥ ३</a-v></p>
<p id="1.18.4"><a-v>अहं नियममातिष्ठे सिद्ध्यर्थं पुरुषर्षभ।</a-v><a-v>तस्य विघ्नकरौ द्वौ तु राक्षसौ कामरूपिणौ॥ ४</a-v></p>
<p id="1.18.5"><a-v>व्रते मे बहुशश्चीर्णे समाप्त्यां राक्षसाविमौ।</a-v><a-v>मारीचश्च सुबाहुश्च वीर्यवन्तौ सुशिक्षितौ।</a-v><a-v>तौ मांसरुधिरौघेण वेदिं तामभ्यवर्षताम्॥ ५</a-v></p>
<p id="1.18.6"><a-v>अवधूते तथा भूते तस्मिन्नियमनिश्चये।</a-v><a-v>कृतश्रमो निरुत्साहस्तस्माद्देशादपाक्रमे॥ ६</a-v></p>
<p id="1.18.7"><a-v>न च मे क्रोधमुत्स्रष्टुं बुद्धिर्भवति पार्थिव।</a-v><a-v>तथाभूता हि सा चर्या न शापस्तत्र मुच्यते॥ ७</a-v></p>
<p id="1.18.8"><a-v>स्वपुत्रं राजशार्दूल रामं सत्यपराक्रमम्।</a-v><a-v>काकपक्षधरं शूरं ज्येष्ठं मे दातुमर्हसि॥ ८</a-v></p>
<p id="1.18.9"><a-v>शक्तो ह्येष मया गुप्तो दिव्येन स्वेन तेजसा।</a-v><a-v>राक्षसा ये विकर्तारस्तेषामपि विनाशने॥ ९</a-v></p>
<p id="1.18.10"><a-v>श्रेयश्चास्मै प्रदास्यामि बहुरूपं न संशयः।</a-v><a-v>त्रयाणामपि लोकानां येन ख्यातिं गमिष्यति॥ १०</a-v></p>
<p id="1.18.11"><a-v>न च तौ राममासाद्य शक्तौ स्थातुं कथंचन।</a-v><a-v>न च तौ राघवादन्यो हन्तुमुत्सहते पुमान्॥ ११</a-v></p>
<p id="1.18.12"><a-v>वीर्योत्सिक्तौ हि तौ पापौ कालपाशवशं गतौ।</a-v><a-v>रामस्य राजशार्दूल न पर्याप्तौ महात्मनः॥ १२</a-v></p>
<p id="1.18.13"><a-v>न च पुत्रकृतं स्नेहं कर्तुमर्हसि पार्थिव।</a-v><a-v>अहं ते प्रतिजानामि हतौ तौ विद्धि राक्षसौ॥ १३</a-v></p>
<p id="1.18.14"><a-v>अहं वेद्मि महात्मानं रामं सत्यपराक्रमम्।</a-v><a-v>वसिष्ठोऽपि महातेजा ये चेमे तपसि स्थिताः॥ १४</a-v></p>
<p id="1.18.15"><a-v>यदि ते धर्मलाभं च यशश्च परमं भुवि।</a-v><a-v>स्थिरमिच्छसि राजेन्द्र रामं मे दातुमर्हसि॥ १५</a-v></p>
<p id="1.18.16"><a-v>यद्यभ्यनुज्ञां काकुत्स्थ ददते तव मन्त्रिणः।</a-v><a-v>वसिष्ठप्रमुखाः सर्वे ततो रामं विसर्जय॥ १६</a-v></p>
<p id="1.18.17"><a-v>अभिप्रेतमसंसक्तमात्मजं दातुमर्हसि।</a-v><a-v>दशरात्रं हि यज्ञस्य रामं राजीवलोचनम्॥ १७</a-v></p>
<p id="1.18.18"><a-v>नात्येति कालो यज्ञस्य यथायं मम राघव।</a-v><a-v>तथा कुरुष्व भद्रं ते मा च शोके मनः कृथाः॥ १८</a-v></p>
<p id="1.18.19"><a-v>इत्येवमुक्त्वा धर्मात्मा धर्मार्थसहितं वचः।</a-v><a-v>विरराम महातेजा विश्वामित्रो महामुनिः॥ १९</a-v></p>
<p id="1.18.20"><a-v>इति हृदयमनोविदारणं</a-v><a-v>मुनिवचनं तदतीव शुश्रुवान्।</a-v><a-v>नरपतिरगमद्भयं मह</a-v><a-v>द्व्यथितमनाः प्रचचाल चासनात्॥ २०</a-v></p>
<p><a-v>इति श्रीरामायणे बालकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
