<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/069.sxml"><a-title>वाल्मीकिरामायणम् बालकाण्डम् ६९ सर्गः</a-title><a-meta>
<p>Unique Words: 271</p>
</a-meta><hr><a-sec><p id="1.69.1"><a-v>ततः प्रभाते जनकः कृतकर्मा महर्षिभिः।</a-v><a-v>उवाच वाक्यं वाक्यज्ञः शतानन्दं पुरोहितम्॥ १</a-v></p>
<p id="1.69.2"><a-v>भ्राता मम महातेजा यवीयानतिधार्मिकः।</a-v><a-v>कुशध्वज इति ख्यातः पुरीमध्यवसच्छुभाम्॥ २</a-v></p>
<p id="1.69.3"><a-v>वार्याफलकपर्यन्तां पिबन्निक्षुमतीं नदीम्।</a-v><a-v>सांकाश्यां पुण्यसंकाशां विमानमिव पुष्पकम्॥ ३</a-v></p>
<p id="1.69.4"><a-v>तमहं द्रष्टुमिच्छामि यज्ञगोप्ता स मे मतः।</a-v><a-v>प्रीतिं सोऽपि महातेजा इमां भोक्ता मया सह॥ ४</a-v></p>
<p id="1.69.5"><a-v>शासनात्तु नरेन्द्रस्य प्रययुः शीघ्रवाजिभिः।</a-v><a-v>समानेतुं नरव्याघ्रं विष्णुमिन्द्राज्ञया यथा॥ ५</a-v></p>
<p id="1.69.6"><a-v>आज्ञया तु नरेन्द्रस्य आजगाम कुशध्वजः॥ ६</a-v></p>
<p id="1.69.7"><a-v>स ददर्श महात्मानं जनकं धर्मवत्सलम्।</a-v><a-v>सोऽभिवाद्य शतानन्दं राजानं चापि धार्मिकम्॥ ७</a-v></p>
<p id="1.69.8"><a-v>राजार्हं परमं दिव्यमासनं चाध्यरोहत।</a-v><a-v>उपविष्टावुभौ तौ तु भ्रातरावमितौजसौ॥ ८</a-v></p>
<p id="1.69.9"><a-v>प्रेषयामासतुर्वीरौ मन्त्रिश्रेष्ठं सुदामनम्।</a-v><a-v>गच्छ मन्त्रिपते शीघ्रमैक्ष्वाकममितप्रभम्।</a-v><a-v>आत्मजैः सह दुर्धर्षमानयस्व समन्त्रिणम्॥ ९</a-v></p>
<p id="1.69.10"><a-v>औपकार्यां स गत्वा तु रघूणां कुलवर्धनम्।</a-v><a-v>ददर्श शिरसा चैनमभिवाद्येदमब्रवीत्॥ १०</a-v></p>
<p id="1.69.11"><a-v>अयोध्याधिपते वीर वैदेहो मिथिलाधिपः।</a-v><a-v>स त्वां द्रष्टुं व्यवसितः सोपाध्यायपुरोहितम्॥ ११</a-v></p>
<p id="1.69.12"><a-v>मन्त्रिश्रेष्ठवचः श्रुत्वा राजा सर्षिगणस्तदा।</a-v><a-v>सबन्धुरगमत्तत्र जनको यत्र वर्तते॥ १२</a-v></p>
<p id="1.69.13"><a-v>स राजा मन्त्रिसहितः सोपाध्यायः सबान्धवः।</a-v><a-v>वाक्यं वाक्यविदां श्रेष्ठो वैदेहमिदमब्रवीत्॥ १३</a-v></p>
<p id="1.69.14"><a-v>विदितं ते महाराज इक्ष्वाकुकुलदैवतम्।</a-v><a-v>वक्ता सर्वेषु कृत्येषु वसिष्ठो भगवानृषिः॥ १४</a-v></p>
<p id="1.69.15"><a-v>विश्वामित्राभ्यनुज्ञातः सह सर्वैर्महर्षिभिः।</a-v><a-v>एष वक्ष्यति धर्मात्मा वसिष्ठो मे यथाक्रमम्॥ १५</a-v></p>
<p id="1.69.16"><a-v>तूष्णींभूते दशरथे वसिष्ठो भगवानृषिः।</a-v><a-v>उवाच वाक्यं वाक्यज्ञो वैदेहं सपुरोहितम्॥ १६</a-v></p>
<p id="1.69.17"><a-v>अव्यक्तप्रभवो ब्रह्मा शाश्वतो नित्य अव्ययः।</a-v><a-v>तस्मान्मरीचिः संजज्ञे मरीचेः कश्यपः सुतः॥ १७</a-v></p>
<p id="1.69.18"><a-v>विवस्वान्कश्यपाज्जज्ञे मनुर्वैवैस्वतः स्मृतः।</a-v><a-v>मनुः प्रजापतिः पूर्वमिक्ष्वाकुस्तु मनोः सुतः॥ १८</a-v></p>
<p id="1.69.19"><a-v>तमिक्ष्वाकुमयोध्यायां राजानं विद्धि पूर्वकम्।</a-v><a-v>इक्ष्वाकोस्तु सुतः श्रीमान्विकुक्षिरुदपद्यत॥ १९</a-v></p>
<p id="1.69.20"><a-v>विकुक्षेस्तु महातेजा बाणः पुत्रः प्रतापवान्।</a-v><a-v>बाणस्य तु महातेजा अनरण्यः प्रतापवान्॥ २०</a-v></p>
<p id="1.69.21"><a-v>अनरण्यात्पृथुर्जज्ञे त्रिशङ्कुस्तु पृथोः सुतः।</a-v><a-v>त्रिशङ्कोरभवत्पुत्रो धुन्धुमारो महायशाः॥ २१</a-v></p>
<p id="1.69.22"><a-v>धुन्धुमारान्महातेजा युवनाश्वो महारथः।</a-v><a-v>युवनाश्वसुतः श्रीमान्मान्धाता पृथिवीपतिः॥ २२</a-v></p>
<p id="1.69.23"><a-v>मान्धातुस्तु सुतः श्रीमान्सुसंधिरुदपद्यत।</a-v><a-v>सुसंधेरपि पुत्रौ द्वौ ध्रुवसंधिः प्रसेनजित्॥ २३</a-v></p>
<p id="1.69.24"><a-v>यशस्वी ध्रुवसंधेस्तु भरतो नाम नामतः।</a-v><a-v>भरतात्तु महातेजा असितो नाम जायत॥ २४</a-v></p>
<p id="1.69.25"><a-v>सह तेन गरेणैव जातः स सगरोऽभवत्।</a-v><a-v>सगरस्यासमञ्जस्तु असमञ्जादथांशुमान्॥ २५</a-v></p>
<p id="1.69.26"><a-v>दिलीपोंऽशुमतः पुत्रो दिलीपस्य भगीरथः।</a-v><a-v>भगीरथात्ककुत्स्थश्च ककुत्स्थस्य रघुस्तथा॥ २६</a-v></p>
<p id="1.69.27"><a-v>रघोस्तु पुत्रस्तेजस्वी प्रवृद्धः पुरुषादकः।</a-v><a-v>कल्माषपादो ह्यभवत्तस्माज्जातस्तु शङ्खणः॥ २७</a-v></p>
<p id="1.69.28"><a-v>सुदर्शनः शङ्खणस्य अग्निवर्णः सुदर्शनात्।</a-v><a-v>शीघ्रगस्त्वग्निवर्णस्य शीघ्रगस्य मरुः सुतः॥ २८</a-v></p>
<p id="1.69.29"><a-v>मरोः प्रशुश्रुकस्त्वासीदम्बरीषः प्रशुश्रुकात्।</a-v><a-v>अम्बरीषस्य पुत्रोऽभून्नहुषः पृथिवीपतिः॥ २९</a-v></p>
<p id="1.69.30"><a-v>नहुषस्य ययातिस्तु नाभागस्तु ययातिजः।</a-v><a-v>नाभागस्य बभूवाज अजाद्दशरथोऽभवत्।</a-v><a-v>तस्माद्दशरथाज्जातौ भ्रातरौ रामलक्ष्मणौ॥ ३०</a-v></p>
<p id="1.69.31"><a-v>आदिवंशविशुद्धानां राज्ञां परमधर्मिणाम्।</a-v><a-v>इक्ष्वाकुकुलजातानां वीराणां सत्यवादिनाम्॥ ३१</a-v></p>
<p id="1.69.32"><a-v>रामलक्ष्मणयोरर्थे त्वत्सुते वरये नृप।</a-v><a-v>सदृशाभ्यां नरश्रेष्ठ सदृशे दातुमर्हसि॥ ३२</a-v></p>
<p><a-v>इति श्रीरामायणे बालकाण्डे एकोनसप्ततितमः सर्गः ॥ ६९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
