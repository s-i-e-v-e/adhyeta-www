<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/038.sxml"><a-title>वाल्मीकिरामायणम् बालकाण्डम् ३८ सर्गः</a-title><a-meta>
<p>Unique Words: 215</p>
</a-meta><hr><a-sec><p id="1.38.1"><a-v>विश्वामित्रवचः श्रुत्वा कथान्ते रघुनन्दन।</a-v><a-v>उवाच परमप्रीतो मुनिं दीप्तमिवानलम्॥ १</a-v></p>
<p id="1.38.2"><a-v>श्रोतुमिछामि भद्रं ते विस्तरेण कथामिमाम्।</a-v><a-v>पूर्वको मे कथं ब्रह्मन्यज्ञं वै समुपाहरत्॥ २</a-v></p>
<p id="1.38.3"><a-v>विश्वामित्रस्तु काकुत्स्थमुवाच प्रहसन्निव।</a-v><a-v>श्रूयतां विस्तरो राम सगरस्य महात्मनः॥ ३</a-v></p>
<p id="1.38.4"><a-v>शंकरश्वशुरो नाम हिमवानचलोत्तमः।</a-v><a-v>विन्ध्यपर्वतमासाद्य निरीक्षेते परस्परम्॥ ४</a-v></p>
<p id="1.38.5"><a-v>तयोर्मध्ये प्रवृत्तोऽभूद्यज्ञः स पुरुषोत्तम।</a-v><a-v>स हि देशो नरव्याघ्र प्रशस्तो यज्ञकर्मणि॥ ५</a-v></p>
<p id="1.38.6"><a-v>तस्याश्वचर्यां काकुत्स्थ दृढधन्वा महारथः।</a-v><a-v>अंशुमानकरोत्तात सगरस्य मते स्थितः॥ ६</a-v></p>
<p id="1.38.7"><a-v>तस्य पर्वणि तं यज्ञं यजमानस्य वासवः।</a-v><a-v>राक्षसीं तनुमास्थाय यज्ञियाश्वमपाहरत्॥ ७</a-v></p>
<p id="1.38.8"><a-v>ह्रियमाणे तु काकुत्स्थ तस्मिन्नश्वे महात्मनः।</a-v><a-v>उपाध्याय गणाः सर्वे यजमानमथाब्रुवन्॥ ८</a-v></p>
<p id="1.38.9"><a-v>अयं पर्वणि वेगेन यज्ञियाश्वोऽपनीयते।</a-v><a-v>हर्तारं जहि काकुत्स्थ हयश्चैवोपनीयताम्॥ ९</a-v></p>
<p id="1.38.10"><a-v>यज्ञच्छिद्रं भवत्येतत्सर्वेषामशिवाय नः।</a-v><a-v>तत्तथा क्रियतां राजन्यथाछिद्रः क्रतुर्भवेत्॥ १०</a-v></p>
<p id="1.38.11"><a-v>उपाध्याय वचः श्रुत्वा तस्मिन्सदसि पार्थिवः।</a-v><a-v>षष्टिं पुत्रसहस्राणि वाक्यमेतदुवाच ह॥ ११</a-v></p>
<p id="1.38.12"><a-v>गतिं पुत्रा न पश्यामि रक्षसां पुरुषर्षभाः।</a-v><a-v>मन्त्रपूतैर्महाभागैरास्थितो हि महाक्रतुः॥ १२</a-v></p>
<p id="1.38.13"><a-v>तद्गच्छत विचिन्वध्वं पुत्रका भद्रमस्तु वः।</a-v><a-v>समुद्रमालिनीं सर्वां पृथिवीमनुगच्छत॥ १३</a-v></p>
<p id="1.38.14"><a-v>एकैकं योजनं पुत्रा विस्तारमभिगच्छत॥ १४</a-v></p>
<p id="1.38.15"><a-v>यावत्तुरगसंदर्शस्तावत्खनत मेदिनीम्।</a-v><a-v>तमेव हयहर्तारं मार्गमाणा ममाज्ञया॥ १५</a-v></p>
<p id="1.38.16"><a-v>दीक्षितः पौत्रसहितः सोपाध्यायगणो ह्यहम्।</a-v><a-v>इह स्थास्यामि भद्रं वो यावत्तुरगदर्शनम्॥ १६</a-v></p>
<p id="1.38.17"><a-v>इत्युक्त्वा हृष्टमनसो राजपुत्रा महाबलाः।</a-v><a-v>जग्मुर्महीतलं राम पितुर्वचनयन्त्रिताः॥ १७</a-v></p>
<p id="1.38.18"><a-v>योजनायामविस्तारमेकैको धरणीतलम्।</a-v><a-v>बिभिदुः पुरुषव्याघ्र वज्रस्पर्शसमैर्भुजैः॥ १८</a-v></p>
<p id="1.38.19"><a-v>शूलैरशनिकल्पैश्च हलैश्चापि सुदारुणैः।</a-v><a-v>भिद्यमाना वसुमती ननाद रघुनन्दन॥ १९</a-v></p>
<p id="1.38.20"><a-v>नागानां वध्यमानानामसुराणां च राघव।</a-v><a-v>राक्षसानां च दुर्धर्षः सत्त्वानां निनदोऽभवत्॥ २०</a-v></p>
<p id="1.38.21"><a-v>योजनानां सहस्राणि षष्टिं तु रघुनन्दन।</a-v><a-v>बिभिदुर्धरणीं वीरा रसातलमनुत्तमम्॥ २१</a-v></p>
<p id="1.38.22"><a-v>एवं पर्वतसंबाधं जम्बूद्वीपं नृपात्मजाः।</a-v><a-v>खनन्तो नृपशार्दूल सर्वतः परिचक्रमुः॥ २२</a-v></p>
<p id="1.38.23"><a-v>ततो देवाः सगन्धर्वाः सासुराः सहपन्नगाः।</a-v><a-v>संभ्रान्तमनसः सर्वे पितामहमुपागमन्॥ २३</a-v></p>
<p id="1.38.24"><a-v>ते प्रसाद्य महात्मानं विषण्णवदनास्तदा।</a-v><a-v>ऊचुः परमसंत्रस्ताः पितामहमिदं वचः॥ २४</a-v></p>
<p id="1.38.25"><a-v>भगवन्पृथिवी सर्वा खन्यते सगरात्मजैः।</a-v><a-v>बहवश्च महात्मानो वध्यन्ते जलचारिणः॥ २५</a-v></p>
<p id="1.38.26"><a-v>अयं यज्ञहनोऽस्माकमनेनाश्वोऽपनीयते।</a-v><a-v>इति ते सर्वभूतानि निघ्नन्ति सगरात्मजः॥ २६</a-v></p>
<p><a-v>इति श्रीरामायणे बालकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
