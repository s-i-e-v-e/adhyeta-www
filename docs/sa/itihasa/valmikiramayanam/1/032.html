<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/032.sxml"><a-title>वाल्मीकिरामायणम् बालकाण्डम् ३२ सर्गः</a-title><a-meta>
<p>Unique Words: 253</p>
</a-meta><hr><a-sec><p id="1.32.1"><a-v>तस्य तद्वचनं श्रुत्वा कुशनाभस्य धीमतः।</a-v><a-v>शिरोभिश्चरणौ स्पृष्ट्वा कन्याशतमभाषत॥ १</a-v></p>
<p id="1.32.2"><a-v>वायुः सर्वात्मको राजन्प्रधर्षयितुमिच्छति।</a-v><a-v>अशुभं मार्गमास्थाय न धर्मं प्रत्यवेक्षते॥ २</a-v></p>
<p id="1.32.3"><a-v>पितृमत्यः स्म भद्रं ते स्वच्छन्दे न वयं स्थिताः।</a-v><a-v>पितरं नो वृणीष्व त्वं यदि नो दास्यते तव॥ ३</a-v></p>
<p id="1.32.4"><a-v>तेन पापानुबन्धेन वचनं न प्रतीच्छता।</a-v><a-v>एवं ब्रुवन्त्यः सर्वाः स्म वायुना निहता भृषम्॥ ४</a-v></p>
<p id="1.32.5"><a-v>तासां तद्वचनं श्रुत्वा राजा परमधार्मिकः।</a-v><a-v>प्रत्युवाच महातेजाः कन्याशतमनुत्तमम्॥ ५</a-v></p>
<p id="1.32.6"><a-v>क्षान्तं क्षमावतां पुत्र्यः कर्तव्यं सुमहत्कृतम्।</a-v><a-v>ऐकमत्यमुपागम्य कुलं चावेक्षितं मम॥ ६</a-v></p>
<p id="1.32.7"><a-v>अलंकारो हि नारीणां क्षमा तु पुरुषस्य वा।</a-v><a-v>दुष्करं तच्च वः क्षान्तं त्रिदशेषु विशेषतः॥ ७</a-v></p>
<p id="1.32.8"><a-v>यादृशीर्वः क्षमा पुत्र्यः सर्वासामविशेषतः।</a-v><a-v>क्षमा दानं क्षमा यज्ञः क्षमा सत्यं च पुत्रिकाः॥ ८</a-v></p>
<p id="1.32.9"><a-v>क्षमा यशः क्षमा धर्मः क्षमायां विष्ठितं जगत्।</a-v><a-v>विसृज्य कन्याः काकुत्स्थ राजा त्रिदशविक्रमः॥ ९</a-v></p>
<p id="1.32.10"><a-v>मन्त्रज्ञो मन्त्रयामास प्रदानं सह मन्त्रिभिः।</a-v><a-v>देशे काले प्रदानस्य सदृशे प्रतिपादनम्॥ १०</a-v></p>
<p id="1.32.11"><a-v>एतस्मिन्नेव काले तु चूली नाम महामुनिः।</a-v><a-v>ऊर्ध्वरेताः शुभाचारो ब्राह्मं तप उपागमत्॥ ११</a-v></p>
<p id="1.32.12"><a-v>तप्यन्तं तमृषिं तत्र गन्धर्वी पर्युपासते।</a-v><a-v>सोमदा नाम भद्रं ते ऊर्मिला तनया तदा॥ १२</a-v></p>
<p id="1.32.13"><a-v>सा च तं प्रणता भूत्वा शुश्रूषणपरायणा।</a-v><a-v>उवास काले धर्मिष्ठा तस्यास्तुष्टोऽभवद्गुरुः॥ १३</a-v></p>
<p id="1.32.14"><a-v>स च तां कालयोगेन प्रोवाच रघुनन्दन।</a-v><a-v>परितुष्टोऽस्मि भद्रं ते किं करोमि तव प्रियम्॥ १४</a-v></p>
<p id="1.32.15"><a-v>परितुष्टं मुनिं ज्ञात्वा गन्धर्वी मधुरस्वरम्।</a-v><a-v>उवाच परमप्रीता वाक्यज्ञा वाक्यकोविदम्॥ १५</a-v></p>
<p id="1.32.16"><a-v>लक्ष्म्या समुदितो ब्राह्म्या ब्रह्मभूतो महातपाः।</a-v><a-v>ब्राह्मेण तपसा युक्तं पुत्रमिच्छामि धार्मिकम्॥ १६</a-v></p>
<p id="1.32.17"><a-v>अपतिश्चास्मि भद्रं ते भार्या चास्मि न कस्यचित्।</a-v><a-v>ब्राह्मेणोपगतायाश्च दातुमर्हसि मे सुतम्॥ १७</a-v></p>
<p id="1.32.18"><a-v>तस्याः प्रसन्नो ब्रह्मर्षिर्ददौ पुत्रमनुत्तमम्।</a-v><a-v>ब्रह्मदत्त इति ख्यातं मानसं चूलिनः सुतम्॥ १८</a-v></p>
<p id="1.32.19"><a-v>स राजा ब्रह्मदत्तस्तु पुरीमध्यवसत्तदा।</a-v><a-v>काम्पिल्यां परया लक्ष्म्या देवराजो यथा दिवम्॥ १९</a-v></p>
<p id="1.32.20"><a-v>स बुद्धिं कृतवान्राजा कुशनाभः सुधार्मिकः।</a-v><a-v>ब्रह्मदत्ताय काकुत्स्थ दातुं कन्याशतं तदा॥ २०</a-v></p>
<p id="1.32.21"><a-v>तमाहूय महातेजा ब्रह्मदत्तं महीपतिः।</a-v><a-v>ददौ कन्याशतं राजा सुप्रीतेनान्तरात्मना॥ २१</a-v></p>
<p id="1.32.22"><a-v>यथाक्रमं ततः पाणिं जग्राह रघुनन्दन।</a-v><a-v>ब्रह्मदत्तो मही पालस्तासां देवपतिर्यथा॥ २२</a-v></p>
<p id="1.32.23"><a-v>स्पृष्टमात्रे ततः पाणौ विकुब्जा विगतज्वराः।</a-v><a-v>युक्ताः परमया लक्ष्म्या बभुः कन्याशतं तदा॥ २३</a-v></p>
<p id="1.32.24"><a-v>स दृष्ट्वा वायुना मुक्ताः कुशनाभो महीपतिः।</a-v><a-v>बभूव परमप्रीतो हर्षं लेभे पुनः पुनः॥ २४</a-v></p>
<p id="1.32.25"><a-v>कृतोद्वाहं तु राजानं ब्रह्मदत्तं महीपतिः।</a-v><a-v>सदारं प्रेषयामास सोपाध्याय गणं तदा॥ २५</a-v></p>
<p id="1.32.26"><a-v>सोमदापि सुसंहृष्टा पुत्रस्य सदृशीं क्रियाम्।</a-v><a-v>यथान्यायं च गन्धर्वी स्नुषास्ताः प्रत्यनन्दत॥ २६</a-v></p>
<p><a-v>इति श्रीरामायणे बालकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
