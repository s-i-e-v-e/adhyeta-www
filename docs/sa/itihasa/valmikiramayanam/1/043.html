<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/043.sxml"><a-title>वाल्मीकिरामायणम् बालकाण्डम् ४३ सर्गः</a-title><a-meta>
<p>Unique Words: 189</p>
</a-meta><hr><a-sec><p id="1.43.1"><a-v>स गत्वा सागरं राजा गङ्गयानुगतस्तदा।</a-v><a-v>प्रविवेश तलं भूमेर्यत्र ते भस्मसात्कृताः॥ १</a-v></p>
<p id="1.43.2"><a-v>भस्मन्यथाप्लुते राम गङ्गायाः सलिलेन वै।</a-v><a-v>सर्व लोकप्रभुर्ब्रह्मा राजानमिदमब्रवीत्॥ २</a-v></p>
<p id="1.43.3"><a-v>तारिता नरशार्दूल दिवं याताश्च देववत्।</a-v><a-v>षष्टिः पुत्रसहस्राणि सगरस्य महात्मनः॥ ३</a-v></p>
<p id="1.43.4"><a-v>सागरस्य जलं लोके यावत्स्थास्यति पार्थिव।</a-v><a-v>सगरस्यात्मजास्तावत्स्वर्गे स्थास्यन्ति देववत्॥ ४</a-v></p>
<p id="1.43.5"><a-v>इयं च दुहिता ज्येष्ठा तव गङ्गा भविष्यति।</a-v><a-v>त्वत्कृतेन च नाम्ना वै लोके स्थास्यति विश्रुता॥ ५</a-v></p>
<p id="1.43.6"><a-v>गङ्गा त्रिपथगा नाम दिव्या भागीरथीति च।</a-v><a-v>त्रिपथो भावयन्तीति ततस्त्रिपथगा स्मृता॥ ६</a-v></p>
<p id="1.43.7"><a-v>पितामहानां सर्वेषां त्वमत्र मनुजाधिप।</a-v><a-v>कुरुष्व सलिलं राजन्प्रतिज्ञामपवर्जय॥ ७</a-v></p>
<p id="1.43.8"><a-v>पूर्वकेण हि ते राजंस्तेनातियशसा तदा।</a-v><a-v>धर्मिणां प्रवरेणाथ नैष प्राप्तो मनोरथः॥ ८</a-v></p>
<p id="1.43.9"><a-v>तथैवांशुमता तात लोकेऽप्रतिमतेजसा।</a-v><a-v>गङ्गां प्रार्थयता नेतुं प्रतिज्ञा नापवर्जिता॥ ९</a-v></p>
<p id="1.43.10"><a-v>राजर्षिणा गुणवता महर्षिसमतेजसा।</a-v><a-v>मत्तुल्यतपसा चैव क्षत्रधर्मस्थितेन च॥ १०</a-v></p>
<p id="1.43.11"><a-v>दिलीपेन महाभाग तव पित्रातितेजसा।</a-v><a-v>पुनर्न शङ्किता नेतुं गङ्गां प्रार्थयतानघ॥ ११</a-v></p>
<p id="1.43.12"><a-v>सा त्वया समतिक्रान्ता प्रतिज्ञा पुरुषर्षभ।</a-v><a-v>प्राप्तोऽसि परमं लोके यशः परमसंमतम्॥ १२</a-v></p>
<p id="1.43.13"><a-v>यच्च गङ्गावतरणं त्वया कृतमरिंदम।</a-v><a-v>अनेन च भवान्प्राप्तो धर्मस्यायतनं महत्॥ १३</a-v></p>
<p id="1.43.14"><a-v>प्लावयस्व त्वमात्मानं नरोत्तम सदोचिते।</a-v><a-v>सलिले पुरुषव्याघ्र शुचिः पुण्यफलो भव॥ १४</a-v></p>
<p id="1.43.15"><a-v>पितामहानां सर्वेषां कुरुष्व सलिलक्रियाम्।</a-v><a-v>स्वस्ति तेऽस्तु गमिष्यामि स्वं लोकं गम्यतां नृप॥ १५</a-v></p>
<p id="1.43.16"><a-v>इत्येवमुक्त्वा देवेशः सर्वलोकपितामहः।</a-v><a-v>यथागतं तथागच्छद्देवलोकं महायशाः॥ १६</a-v></p>
<p id="1.43.17"><a-v>भगीरथोऽपि राजर्षिः कृत्वा सलिलमुत्तमम्।</a-v><a-v>यथाक्रमं यथान्यायं सागराणां महायशाः।</a-v><a-v>कृतोदकः शुची राजा स्वपुरं प्रविवेश ह॥ १७</a-v></p>
<p id="1.43.18"><a-v>समृद्धार्थो नरश्रेष्ठ स्वराज्यं प्रशशास ह।</a-v><a-v>प्रमुमोद च लोकस्तं नृपमासाद्य राघव।</a-v><a-v>नष्टशोकः समृद्धार्थो बभूव विगतज्वरः॥ १८</a-v></p>
<p id="1.43.19"><a-v>एष ते राम गङ्गाया विस्तरोऽभिहितो मया।</a-v><a-v>स्वस्ति प्राप्नुहि भद्रं ते संध्याकालोऽतिवर्तते॥ १९</a-v></p>
<p id="1.43.20"><a-v>धन्यं यशस्यमायुष्यं स्वर्ग्यं पुत्र्यमथापि च।</a-v><a-v>इदमाख्यानमाख्यातं गङ्गावतरणं मया॥ २०</a-v></p>
<p><a-v>इति श्रीरामायणे बालकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
