<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/030.sxml"><a-title>वाल्मीकिरामायणम् बालकाण्डम् ३० सर्गः</a-title><a-meta>
<p>Unique Words: 204</p>
</a-meta><hr><a-sec><p id="1.30.1"><a-v>अथ तां रजनीं तत्र कृतार्थौ रामलक्षणौ।</a-v><a-v>ऊषतुर्मुदितौ वीरौ प्रहृष्टेनान्तरात्मना॥ १</a-v></p>
<p id="1.30.2"><a-v>प्रभातायां तु शर्वर्यां कृतपौर्वाह्णिकक्रियौ।</a-v><a-v>विश्वामित्रमृषींश्चान्यान्सहितावभिजग्मतुः॥ २</a-v></p>
<p id="1.30.3"><a-v>अभिवाद्य मुनिश्रेष्ठं ज्वलन्तमिव पावकम्।</a-v><a-v>ऊचतुर्मधुरोदारं वाक्यं मधुरभाषिणौ॥ ३</a-v></p>
<p id="1.30.4"><a-v>इमौ स्वो मुनिशार्दूल किंकरौ समुपस्थितौ।</a-v><a-v>आज्ञापय यथेष्टं वै शासनं करवाव किम्॥ ४</a-v></p>
<p id="1.30.5"><a-v>एवमुक्ते ततस्ताभ्यां सर्व एव महर्षयः।</a-v><a-v>विश्वामित्रं पुरस्कृत्य रामं वचनमब्रुवन्॥ ५</a-v></p>
<p id="1.30.6"><a-v>मैथिलस्य नरश्रेष्ठ जनकस्य भविष्यति।</a-v><a-v>यज्ञः परमधर्मिष्ठस्तत्र यास्यामहे वयम्॥ ६</a-v></p>
<p id="1.30.7"><a-v>त्वं चैव नरशार्दूल सहास्माभिर्गमिष्यसि।</a-v><a-v>अद्भुतं च धनूरत्नं तत्र त्वं द्रष्टुमर्हसि॥ ७</a-v></p>
<p id="1.30.8"><a-v>तद्धि पूर्वं नरश्रेष्ठ दत्तं सदसि दैवतैः।</a-v><a-v>अप्रमेयबलं घोरं मखे परमभास्वरम्॥ ८</a-v></p>
<p id="1.30.9"><a-v>नास्य देवा न गन्धर्वा नासुरा न च राक्षसाः।</a-v><a-v>कर्तुमारोपणं शक्ता न कथंचन मानुषाः॥ ९</a-v></p>
<p id="1.30.10"><a-v>धनुषस्तस्य वीर्यं हि जिज्ञासन्तो महीक्षितः।</a-v><a-v>न शेकुरारोपयितुं राजपुत्रा महाबलाः॥ १०</a-v></p>
<p id="1.30.11"><a-v>तद्धनुर्नरशार्दूल मैथिलस्य महात्मनः।</a-v><a-v>तत्र द्रक्ष्यसि काकुत्स्थ यज्ञं चाद्भुतदर्शनम्॥ ११</a-v></p>
<p id="1.30.12"><a-v>तद्धि यज्ञफलं तेन मैथिलेनोत्तमं धनुः।</a-v><a-v>याचितं नरशार्दूल सुनाभं सर्वदैवतैः॥ १२</a-v></p>
<p id="1.30.13"><a-v>एवमुक्त्वा मुनिवरः प्रस्थानमकरोत्तदा।</a-v><a-v>सर्षिसंघः सकाकुत्स्थ आमन्त्र्य वनदेवताः॥ १३</a-v></p>
<p id="1.30.14"><a-v>स्वस्ति वोऽस्तु गमिष्यामि सिद्धः सिद्धाश्रमादहम्।</a-v><a-v>उत्तरे जाह्नवीतीरे हिमवन्तं शिलोच्चयम्॥ १४</a-v></p>
<p id="1.30.15"><a-v>प्रदक्षिणं ततः कृत्वा सिद्धाश्रममनुत्तमम्।</a-v><a-v>उत्तरां दिशमुद्दिश्य प्रस्थातुमुपचक्रमे॥ १५</a-v></p>
<p id="1.30.16"><a-v>तं व्रजन्तं मुनिवरमन्वगादनुसारिणाम्।</a-v><a-v>शकटी शतमात्रं तु प्रयाणे ब्रह्मवादिनाम्॥ १६</a-v></p>
<p id="1.30.17"><a-v>मृगपक्षिगणाश्चैव सिद्धाश्रमनिवासिनः।</a-v><a-v>अनुजग्मुर्महात्मानं विश्वामित्रं महामुनिम्॥ १७</a-v></p>
<p id="1.30.18"><a-v>ते गत्वा दूरमध्वानं लम्बमाने दिवाकरे।</a-v><a-v>वासं चक्रुर्मुनिगणाः शोणाकूले समाहिताः॥ १८</a-v></p>
<p id="1.30.19"><a-v>तेऽस्तं गते दिनकरे स्नात्वा हुतहुताशनाः।</a-v><a-v>विश्वामित्रं पुरस्कृत्य निषेदुरमितौजसः॥ १९</a-v></p>
<p id="1.30.20"><a-v>रामोऽपि सहसौमित्रिर्मुनींस्तानभिपूज्य च।</a-v><a-v>अग्रतो निषसादाथ विश्वामित्रस्य धीमतः॥ २०</a-v></p>
<p id="1.30.21"><a-v>अथ रामो महातेजा विश्वामित्रं महामुनिम्।</a-v><a-v>पप्रच्छ मुनिशार्दूलं कौतूहलसमन्वितः॥ २१</a-v></p>
<p id="1.30.22"><a-v>भगवन्को न्वयं देशः समृद्धवनशोभितः।</a-v><a-v>श्रोतुमिच्छामि भद्रं ते वक्तुमर्हसि तत्त्वतः॥ २२</a-v></p>
<p id="1.30.23"><a-v>चोदितो रामवाक्येन कथयामास सुव्रतः।</a-v><a-v>तस्य देशस्य निखिलमृषिमध्ये महातपाः॥ २३</a-v></p>
<p><a-v>इति श्रीरामायणे बालकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
