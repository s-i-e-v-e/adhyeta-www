<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/039.sxml"><a-title>वाल्मीकिरामायणम् बालकाण्डम् ३९ सर्गः</a-title><a-meta>
<p>Unique Words: 223</p>
</a-meta><hr><a-sec><p id="1.39.1"><a-v>देवतानां वचः श्रुत्वा भगवान्वै पितामहः।</a-v><a-v>प्रत्युवाच सुसंत्रस्तान्कृतान्तबलमोहितान्॥ १</a-v></p>
<p id="1.39.2"><a-v>यस्येयं वसुधा कृत्स्ना वासुदेवस्य धीमतः।</a-v><a-v>कापिलं रूपमास्थाय धारयत्यनिशं धराम्॥ २</a-v></p>
<p id="1.39.3"><a-v>पृथिव्याश्चापि निर्भेदो दृष्ट एव सनातनः।</a-v><a-v>सगरस्य च पुत्राणां विनाशोऽदीर्घजीविनाम्॥ ३</a-v></p>
<p id="1.39.4"><a-v>पितामहवचः श्रुत्वा त्रयस्त्रिंशदरिंदमः।</a-v><a-v>देवाः परमसंहृष्टाः पुनर्जग्मुर्यथागतम्॥ ४</a-v></p>
<p id="1.39.5"><a-v>सगरस्य च पुत्राणां प्रादुरासीन्महात्मनाम्।</a-v><a-v>पृथिव्यां भिद्यमानायां निर्घातसमनिस्वनः॥ ५</a-v></p>
<p id="1.39.6"><a-v>ततो भित्त्वा महीं सर्वां कृत्वा चापि प्रदक्षिणम्।</a-v><a-v>सहिताः सगराः सर्वे पितरं वाक्यमब्रुवन्॥ ६</a-v></p>
<p id="1.39.7"><a-v>परिक्रान्ता मही सर्वा सत्त्ववन्तश्च सूदिताः।</a-v><a-v>देवदानवरक्षांसि पिशाचोरगकिंनराः॥ ७</a-v></p>
<p id="1.39.8"><a-v>न च पश्यामहेऽश्वं तमश्वहर्तारमेव च।</a-v><a-v>किं करिष्याम भद्रं ते बुद्धिरत्र विचार्यताम्॥ ८</a-v></p>
<p id="1.39.9"><a-v>तेषां तद्वचनं श्रुत्वा पुत्राणां राजसत्तमः।</a-v><a-v>समन्युरब्रवीद्वाक्यं सगरो रघुनन्दन॥ ९</a-v></p>
<p id="1.39.10"><a-v>भूयः खनत भद्रं वो निर्भिद्य वसुधातलम्।</a-v><a-v>अश्वहर्तारमासाद्य कृतार्थाश्च निवर्तथ॥ १०</a-v></p>
<p id="1.39.11"><a-v>पितुर्वचनमास्थाय सगरस्य महात्मनः।</a-v><a-v>षष्टिः पुत्रसहस्राणि रसातलमभिद्रवन्॥ ११</a-v></p>
<p id="1.39.12"><a-v>खन्यमाने ततस्तस्मिन्ददृशुः पर्वतोपमम्।</a-v><a-v>दिशागजं विरूपाक्षं धारयन्तं महीतलम्॥ १२</a-v></p>
<p id="1.39.13"><a-v>सपर्वतवनां कृत्स्नां पृथिवीं रघुनन्दन।</a-v><a-v>शिरसा धारयामास विरूपाक्षो महागजः॥ १३</a-v></p>
<p id="1.39.14"><a-v>यदा पर्वणि काकुत्स्थ विश्रमार्थं महागजः।</a-v><a-v>खेदाच्चालयते शीर्षं भूमिकम्पस्तधा भवेत्॥ १४</a-v></p>
<p id="1.39.15"><a-v>तं ते प्रदक्षिणं कृत्वा दिशापालं महागजम्।</a-v><a-v>मानयन्तो हि ते राम जग्मुर्भित्त्वा रसातलम्॥ १५</a-v></p>
<p id="1.39.16"><a-v>ततः पूर्वां दिशं भित्त्वा दक्षिणां बिभिदुः पुनः।</a-v><a-v>दक्षिणस्यामपि दिशि ददृशुस्ते महागजम्॥ १६</a-v></p>
<p id="1.39.17"><a-v>महापद्मं महात्मानं सुमहापर्वतोपमम्।</a-v><a-v>शिरसा धारयन्तं ते विस्मयं जग्मुरुत्तमम्॥ १७</a-v></p>
<p id="1.39.18"><a-v>ततः प्रदक्षिणं कृत्वा सगरस्य महात्मनः।</a-v><a-v>षष्टिः पुत्रसहस्राणि पश्चिमां बिभिदुर्दिशम्॥ १८</a-v></p>
<p id="1.39.19"><a-v>पश्चिमायामपि दिशि महान्तमचलोपमम्।</a-v><a-v>दिशागजं सौमनसं ददृशुस्ते महाबलाः॥ १९</a-v></p>
<p id="1.39.20"><a-v>तं ते प्रदक्षिणं कृत्वा पृष्ट्वा चापि निरामयम्।</a-v><a-v>खनन्तः समुपक्रान्ता दिशं सोमवतीं तदा॥ २०</a-v></p>
<p id="1.39.21"><a-v>उत्तरस्यां रघुश्रेष्ठ ददृशुर्हिमपाण्डुरम्।</a-v><a-v>भद्रं भद्रेण वपुषा धारयन्तं महीमिमाम्॥ २१</a-v></p>
<p id="1.39.22"><a-v>समालभ्य ततः सर्वे कृत्वा चैनं प्रदक्षिणम्।</a-v><a-v>षष्टिः पुत्रसहस्राणि बिभिदुर्वसुधातलम्॥ २२</a-v></p>
<p id="1.39.23"><a-v>ततः प्रागुत्तरां गत्वा सागराः प्रथितां दिशम्।</a-v><a-v>रोषादभ्यखनन्सर्वे पृथिवीं सगरात्मजाः॥ २३</a-v></p>
<p id="1.39.24"><a-v>ददृशुः कपिलं तत्र वासुदेवं सनातनम्।</a-v><a-v>हयं च तस्य देवस्य चरन्तमविदूरतः॥ २४</a-v></p>
<p id="1.39.25"><a-v>ते तं यज्ञहनं ज्ञात्वा क्रोधपर्याकुलेक्षणाः।</a-v><a-v>अभ्यधावन्त संक्रुद्धास्तिष्ठ तिष्ठेति चाब्रुवन्॥ २५</a-v></p>
<p id="1.39.26"><a-v>अस्माकं त्वं हि तुरगं यज्ञियं हृतवानसि।</a-v><a-v>दुर्मेधस्त्वं हि संप्राप्तान्विद्धि नः सगरात्मजान्॥ २६</a-v></p>
<p id="1.39.27"><a-v>श्रुत्वा तद्वचनं तेषां कपिलो रघुनन्दन।</a-v><a-v>रोषेण महताविष्टो हुंकारमकरोत्तदा॥ २७</a-v></p>
<p id="1.39.28"><a-v>ततस्तेनाप्रमेयेन कपिलेन महात्मना।</a-v><a-v>भस्मराशीकृताः सर्वे काकुत्स्थ सगरात्मजाः॥ २८</a-v></p>
<p><a-v>इति श्रीरामायणे बालकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
