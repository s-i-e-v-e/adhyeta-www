<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/003.sxml"><a-title>वाल्मीकिरामायणम् बालकाण्डम् ३ सर्गः</a-title><a-meta>
<p>Unique Words: 207</p>
</a-meta><hr><a-sec><p id="1.3.1"><a-v>श्रुत्वा वस्तु समग्रं तद्धर्मात्मा धर्मसंहितम्।</a-v><a-v>व्यक्तमन्वेषते भूयो यद्वृत्तं तस्य धीमतः॥ १</a-v></p>
<p id="1.3.2"><a-v>उपस्पृश्योदकं संयन्मुनिः स्थित्वा कृताञ्जलिः।</a-v><a-v>प्राचीनाग्रेषु दर्भेषु धर्मेणान्वेषते गतिम्॥ २</a-v></p>
<p id="1.3.3"><a-v>जन्म रामस्य सुमहद्वीर्यं सर्वानुकूलताम्।</a-v><a-v>लोकस्य प्रियतां क्षान्तिं सौम्यतां सत्यशीलताम्॥ ३</a-v></p>
<p id="1.3.4"><a-v>नानाचित्राः कथाश्चान्या विश्वामित्रसहायने।</a-v><a-v>जानक्याश्च विवाहं च धनुषश्च विभेदनम्॥ ४</a-v></p>
<p id="1.3.5"><a-v>रामरामविवादं च गुणान्दाशरथेस्तथा।</a-v><a-v>तथाभिषेकं रामस्य कैकेय्या दुष्टभावताम्॥ ५</a-v></p>
<p id="1.3.6"><a-v>व्याघातं चाभिषेकस्य रामस्य च विवासनम्।</a-v><a-v>राज्ञः शोकविलापं च परलोकस्य चाश्रयम्॥ ६</a-v></p>
<p id="1.3.7"><a-v>प्रकृतीनां विषादं च प्रकृतीनां विसर्जनम्।</a-v><a-v>निषादाधिपसंवादं सूतोपावर्तनं तथा॥ ७</a-v></p>
<p id="1.3.8"><a-v>गङ्गायाश्चापि संतारं भरद्वाजस्य दर्शनम्।</a-v><a-v>भरद्वाजाभ्यनुज्ञानाच्चित्रकूटस्य दर्शनम्॥ ८</a-v></p>
<p id="1.3.9"><a-v>वास्तुकर्मनिवेशं च भरतागमनं तथा।</a-v><a-v>प्रसादनं च रामस्य पितुश्च सलिलक्रियाम्॥ ९</a-v></p>
<p id="1.3.10"><a-v>पादुकाग्र्याभिषेकं च नन्दिग्राम निवासनम्।</a-v><a-v>दण्डकारण्यगमनं सुतीक्ष्णेन समागमम्॥ १०</a-v></p>
<p id="1.3.11"><a-v>अनसूयासमस्यां च अङ्गरागस्य चार्पणम्।</a-v><a-v>शूर्पणख्याश्च संवादं विरूपकरणं तथा॥ ११</a-v></p>
<p id="1.3.12"><a-v>वधं खरत्रिशिरसोरुत्थानं रावणस्य च।</a-v><a-v>मारीचस्य वधं चैव वैदेह्या हरणं तथा॥ १२</a-v></p>
<p id="1.3.13"><a-v>राघवस्य विलापं च गृध्रराजनिबर्हणम्।</a-v><a-v>कबन्धदर्शनं चैव पम्पायाश्चापि दर्शनम्॥ १३</a-v></p>
<p id="1.3.14"><a-v>शर्बर्या दर्शनं चैव हनूमद्दर्शनं तथा।</a-v><a-v>विलापं चैव पम्पायां राघवस्य महात्मनः॥ १४</a-v></p>
<p id="1.3.15"><a-v>ऋष्यमूकस्य गमनं सुग्रीवेण समागमम्।</a-v><a-v>प्रत्ययोत्पादनं सख्यं वालिसुग्रीवविग्रहम्॥ १५</a-v></p>
<p id="1.3.16"><a-v>वालिप्रमथनं चैव सुग्रीवप्रतिपादनम्।</a-v><a-v>ताराविलापसमयं वर्षरात्रिनिवासनम्॥ १६</a-v></p>
<p id="1.3.17"><a-v>कोपं राघवसिंहस्य बलानामुपसंग्रहम्।</a-v><a-v>दिशः प्रस्थापनं चैव पृथिव्याश्च निवेदनम्॥ १७</a-v></p>
<p id="1.3.18"><a-v>अङ्गुलीयकदानं च ऋक्षस्य बिलदर्शनम्।</a-v><a-v>प्रायोपवेशनं चैव संपातेश्चापि दर्शनम्॥ १८</a-v></p>
<p id="1.3.19"><a-v>पर्वतारोहणं चैव सागरस्य च लङ्घनम्।</a-v><a-v>रात्रौ लङ्काप्रवेशं च एकस्यापि विचिन्तनम्॥ १९</a-v></p>
<p id="1.3.20"><a-v>आपानभूमिगमनमवरोधस्य दर्शनम्।</a-v><a-v>अशोकवनिकायानं सीतायाश्चापि दर्शनम्॥ २०</a-v></p>
<p id="1.3.21"><a-v>अभिज्ञानप्रदानं च सीतायाश्चापि भाषणम्।</a-v><a-v>राक्षसीतर्जनं चैव त्रिजटास्वप्नदर्शनम्॥ २१</a-v></p>
<p id="1.3.22"><a-v>मणिप्रदानं सीताया वृक्षभङ्गं तथैव च।</a-v><a-v>राक्षसीविद्रवं चैव किंकराणां निबर्हणम्॥ २२</a-v></p>
<p id="1.3.23"><a-v>ग्रहणं वायुसूनोश्च लङ्कादाहाभिगर्जनम्।</a-v><a-v>प्रतिप्लवनमेवाथ मधूनां हरणं तथा॥ २३</a-v></p>
<p id="1.3.24"><a-v>राघवाश्वासनं चैव मणिनिर्यातनं तथा।</a-v><a-v>संगमं च समुद्रस्य नलसेतोश्च बन्धनम्॥ २४</a-v></p>
<p id="1.3.25"><a-v>प्रतारं च समुद्रस्य रात्रौ लङ्कावरोधनम्।</a-v><a-v>विभीषणेन संसर्गं वधोपायनिवेदनम्॥ २५</a-v></p>
<p id="1.3.26"><a-v>कुम्भकर्णस्य निधनं मेघनादनिबर्हणम्।</a-v><a-v>रावणस्य विनाशं च सीतावाप्तिमरेः पुरे॥ २६</a-v></p>
<p id="1.3.27"><a-v>बिभीषणाभिषेकं च पुष्पकस्य च दर्शनम्।</a-v><a-v>अयोध्यायाश्च गमनं भरतेन समागमम्॥ २७</a-v></p>
<p id="1.3.28"><a-v>रामाभिषेकाभ्युदयं सर्वसैन्यविसर्जनम्।</a-v><a-v>स्वराष्ट्ररञ्जनं चैव वैदेह्याश्च विसर्जनम्॥ २८</a-v></p>
<p id="1.3.29"><a-v>अनागतं च यत्किंचिद्रामस्य वसुधातले।</a-v><a-v>तच्चकारोत्तरे काव्ये वाल्मीकिर्भगवानृषिः॥ २९</a-v></p>
<p><a-v>इति श्रीरामायणे बालकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
