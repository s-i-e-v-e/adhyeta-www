<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/004.sxml"><a-title>वाल्मीकिरामायणम् बालकाण्डम् ४ सर्गः</a-title><a-meta>
<p>Unique Words: 226</p>
</a-meta><hr><a-sec><p id="1.4.1"><a-v>प्राप्तराज्यस्य रामस्य वाल्मीकिर्भगवानृषिः।</a-v><a-v>चकार चरितं कृत्स्नं विचित्रपदमात्मवान्॥ १</a-v></p>
<p id="1.4.2"><a-v>कृत्वा तु तन्महाप्राज्ञः सभविष्यं सहोत्तरम्।</a-v><a-v>चिन्तयामास को न्वेतत्प्रयुञ्जीयादिति प्रभुः॥ २</a-v></p>
<p id="1.4.3"><a-v>तस्य चिन्तयमानस्य महर्षेर्भावितात्मनः।</a-v><a-v>अगृह्णीतां ततः पादौ मुनिवेषौ कुशीलवौ॥ ३</a-v></p>
<p id="1.4.4"><a-v>कुशीलवौ तु धर्मज्ञौ राजपुत्रौ यशस्विनौ।</a-v><a-v>भ्रातरौ स्वरसंपन्नौ ददर्शाश्रमवासिनौ॥ ४</a-v></p>
<p id="1.4.5"><a-v>स तु मेधाविनौ दृष्ट्वा वेदेषु परिनिष्ठितौ।</a-v><a-v>वेदोपबृह्मणार्थाय तावग्राहयत प्रभुः॥ ५</a-v></p>
<p id="1.4.6"><a-v>काव्यं रामायणं कृत्स्नं सीतायाश्चरितं महत्।</a-v><a-v>पौलस्त्य वधमित्येव चकार चरितव्रतः॥ ६</a-v></p>
<p id="1.4.7"><a-v>पाठ्ये गेये च मधुरं प्रमाणैस्त्रिभिरन्वितम्।</a-v><a-v>जातिभिः सप्तभिर्बद्धं तन्त्रीलयसमन्वितम्॥ ७</a-v></p>
<p id="1.4.8"><a-v>हास्यशृङ्गारकारुण्यरौद्रवीरभयानकैः।</a-v><a-v>बीभत्सादिरसैर्युक्तं काव्यमेतदगायताम्॥ ८</a-v></p>
<p id="1.4.9"><a-v>तौ तु गान्धर्वतत्त्वज्ञौ मूर्च्छनास्थानकोविदौ।</a-v><a-v>भ्रातरौ स्वरसंपन्नौ गन्धर्वाविव रूपिणौ॥ ९</a-v></p>
<p id="1.4.10"><a-v>रूपलक्षणसंपन्नौ मधुरस्वरभाषिणौ।</a-v><a-v>बिम्बादिवोद्धृतौ बिम्बौ रामदेहात्तथापरौ॥ १०</a-v></p>
<p id="1.4.11"><a-v>तौ राजपुत्रौ कार्त्स्न्येन धर्म्यमाख्यानमुत्तमम्।</a-v><a-v>वाचो विधेयं तत्सर्वं कृत्वा काव्यमनिन्दितौ॥ ११</a-v></p>
<p id="1.4.12"><a-v>ऋषीणां च द्विजातीनां साधूनां च समागमे।</a-v><a-v>यथोपदेशं तत्त्वज्ञौ जगतुस्तौ समाहितौ।</a-v><a-v>महात्मानौ महाभागौ सर्वलक्षणलक्षितौ॥ १२</a-v></p>
<p id="1.4.13"><a-v>तौ कदाचित्समेतानामृषीणां भावितात्मनाम्।</a-v><a-v>आसीनानां समीपस्थाविदं काव्यमगायताम्॥ १३</a-v></p>
<p id="1.4.14"><a-v>तच्छ्रुत्वा मुनयः सर्वे बाष्पपर्याकुलेक्षणाः।</a-v><a-v>साधु साध्वित्य्तावूचतुः परं विस्मयमागताः॥ १४</a-v></p>
<p id="1.4.15"><a-v>ते प्रीतमनसः सर्वे मुनयो धर्मवत्सलाः।</a-v><a-v>प्रशशंसुः प्रशस्तव्यौ गायमानौ कुशीलवौ॥ १५</a-v></p>
<p id="1.4.16"><a-v>अहो गीतस्य माधुर्यं श्लोकानां च विशेषतः।</a-v><a-v>चिरनिर्वृत्तमप्येतत्प्रत्यक्षमिव दर्शितम्॥ १६</a-v></p>
<p id="1.4.17"><a-v>प्रविश्य तावुभौ सुष्ठु तदा भावमगायताम्।</a-v><a-v>सहितौ मधुरं रक्तं संपन्नं स्वरसंपदा॥ १७</a-v></p>
<p id="1.4.18"><a-v>एवं प्रशस्यमानौ तौ तपःश्लाघ्यैर्महर्षिभिः।</a-v><a-v>संरक्ततरमत्यर्थं मधुरं तावगायताम्॥ १८</a-v></p>
<p id="1.4.19"><a-v>प्रीतः कश्चिन्मुनिस्ताभ्यां संस्थितः कलशं ददौ।</a-v><a-v>प्रसन्नो वल्कलं कश्चिद्ददौ ताभ्यां महायशाः॥ १९</a-v></p>
<p id="1.4.20"><a-v>आश्चर्यमिदमाख्यानं मुनिना संप्रकीर्तितम्।</a-v><a-v>परं कवीनामाधारं समाप्तं च यथाक्रमम्॥ २०</a-v></p>
<p id="1.4.21"><a-v>प्रशस्यमानौ सर्वत्र कदाचित्तत्र गायकौ।</a-v><a-v>रथ्यासु राजमार्गेषु ददर्श भरताग्रजः॥ २१</a-v></p>
<p id="1.4.22"><a-v>स्ववेश्म चानीय ततो भ्रातरौ सकुशीलवौ।</a-v><a-v>पूजयामास पूजार्हौ रामः शत्रुनिबर्हणः॥ २२</a-v></p>
<p id="1.4.23"><a-v>आसीनः काञ्चने दिव्ये स च सिंहासने प्रभुः।</a-v><a-v>उपोपविष्टैः सचिवैर्भ्रातृभिश्च परंतपः॥ २३</a-v></p>
<p id="1.4.24"><a-v>दृष्ट्वा तु रूपसंपन्नौ तावुभौ वीणिनौ ततः।</a-v><a-v>उवाच लक्ष्मणं रामः शत्रुघ्नं भरतं तथा॥ २४</a-v></p>
<p id="1.4.25"><a-v>श्रूयतामिदमाख्यानमनयोर्देववर्चसोः।</a-v><a-v>विचित्रार्थपदं सम्यग्गायतोर्मधुरस्वरम्॥ २५</a-v></p>
<p id="1.4.26"><a-v>इमौ मुनी पार्थिवलक्ष्मणान्वितौ</a-v><a-v>कुशीलवौ चैव महातपस्विनौ।</a-v><a-v>ममापि तद्भूतिकरं प्रचक्षते</a-v><a-v>महानुभावं चरितं निबोधत॥ २६</a-v></p>
<p id="1.4.27"><a-v>ततस्तु तौ रामवचः प्रचोदिता</a-v><a-v>वगायतां मार्गविधानसंपदा।</a-v><a-v>स चापि रामः परिषद्गतः शनै</a-v><a-v>र्बुभूषयासक्तमना बभूव ह॥ २७</a-v></p>
<p><a-v>इति श्रीरामायणे बालकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
