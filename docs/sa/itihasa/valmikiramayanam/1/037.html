<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/037.sxml"><a-title>वाल्मीकिरामायणम् बालकाण्डम् ३७ सर्गः</a-title><a-meta>
<p>Unique Words: 216</p>
</a-meta><hr><a-sec><p id="1.37.1"><a-v>तां कथां कौशिको रामे निवेद्य मधुराक्षरम्।</a-v><a-v>पुनरेवापरं वाक्यं काकुत्स्थमिदमब्रवीत्॥ १</a-v></p>
<p id="1.37.2"><a-v>अयोध्याधिपतिः शूरः पूर्वमासीन्नराधिपः।</a-v><a-v>सगरो नाम धर्मात्मा प्रजाकामः स चाप्रजः॥ २</a-v></p>
<p id="1.37.3"><a-v>वैदर्भदुहिता राम केशिनी नाम नामतः।</a-v><a-v>ज्येष्ठा सगरपत्नी सा धर्मिष्ठा सत्यवादिनी॥ ३</a-v></p>
<p id="1.37.4"><a-v>अरिष्टनेमिदुहिता रूपेणाप्रतिमा भुवि।</a-v><a-v>द्वितीया सगरस्यासीत्पत्नी सुमतिसंज्ञिता॥ ४</a-v></p>
<p id="1.37.5"><a-v>ताभ्यां सह तदा राजा पत्नीभ्यां तप्तवांस्तपः।</a-v><a-v>हिमवन्तं समासाद्य भृगुप्रस्रवणे गिरौ॥ ५</a-v></p>
<p id="1.37.6"><a-v>अथ वर्ष शते पूर्णे तपसाराधितो मुनिः।</a-v><a-v>सगराय वरं प्रादाद्भृगुः सत्यवतां वरः॥ ६</a-v></p>
<p id="1.37.7"><a-v>अपत्यलाभः सुमहान्भविष्यति तवानघ।</a-v><a-v>कीर्तिं चाप्रतिमां लोके प्राप्स्यसे पुरुषर्षभ॥ ७</a-v></p>
<p id="1.37.8"><a-v>एका जनयिता तात पुत्रं वंशकरं तव।</a-v><a-v>षष्टिं पुत्रसहस्राणि अपरा जनयिष्यति॥ ८</a-v></p>
<p id="1.37.9"><a-v>भाषमाणं नरव्याघ्रं राजपत्न्यौ प्रसाद्य तम्।</a-v><a-v>ऊचतुः परमप्रीते कृताञ्जलिपुटे तदा॥ ९</a-v></p>
<p id="1.37.10"><a-v>एकः कस्याः सुतो ब्रह्मन्का बहूञ्जनयिष्यति।</a-v><a-v>श्रोतुमिच्छावहे ब्रह्मन्सत्यमस्तु वचस्तव॥ १०</a-v></p>
<p id="1.37.11"><a-v>तयोस्तद्वचनं श्रुत्वा भृगुः परम धार्मिकः।</a-v><a-v>उवाच परमां वाणीं स्वच्छन्दोऽत्र विधीयताम्॥ ११</a-v></p>
<p id="1.37.12"><a-v>एको वंशकरो वास्तु बहवो वा महाबलाः।</a-v><a-v>कीर्तिमन्तो महोत्साहाः का वा कं वरमिच्छति॥ १२</a-v></p>
<p id="1.37.13"><a-v>मुनेस्तु वचनं श्रुत्वा केशिनी रघुनन्दन।</a-v><a-v>पुत्रं वंशकरं राम जग्राह नृपसंनिधौ॥ १३</a-v></p>
<p id="1.37.14"><a-v>षष्टिं पुत्रसहस्राणि सुपर्णभगिनी तदा।</a-v><a-v>महोत्साहान्कीर्तिमतो जग्राह सुमतिः सुतान्॥ १४</a-v></p>
<p id="1.37.15"><a-v>प्रदक्षिणमृषिं कृत्वा शिरसाभिप्रणम्य च।</a-v><a-v>जगाम स्वपुरं राजा सभार्या रघुनन्दन॥ १५</a-v></p>
<p id="1.37.16"><a-v>अथ काले गते तस्मिञ्ज्येष्ठा पुत्रं व्यजायत।</a-v><a-v>असमञ्ज इति ख्यातं केशिनी सगरात्मजम्॥ १६</a-v></p>
<p id="1.37.17"><a-v>सुमतिस्तु नरव्याघ्र गर्भतुम्बं व्यजायत।</a-v><a-v>षष्टिः पुत्रसहस्राणि तुम्बभेदाद्विनिःसृताः॥ १७</a-v></p>
<p id="1.37.18"><a-v>घृतपूर्णेषु कुम्भेषु धात्र्यस्तान्समवर्धयन्।</a-v><a-v>कालेन महता सर्वे यौवनं प्रतिपेदिरे॥ १८</a-v></p>
<p id="1.37.19"><a-v>अथ दीर्घेण कालेन रूपयौवनशालिनः।</a-v><a-v>षष्टिः पुत्रसहस्राणि सगरस्याभवंस्तदा॥ १९</a-v></p>
<p id="1.37.20"><a-v>स च ज्येष्ठो नरश्रेष्ठ सगरस्यात्मसंभवः।</a-v><a-v>बालान्गृहीत्वा तु जले सरय्वा रघुनन्दन।</a-v><a-v>प्रक्षिप्य प्रहसन्नित्यं मज्जतस्तान्निरीक्ष्य वै॥ २०</a-v></p>
<p id="1.37.21"><a-v>पौराणामहिते युक्तः पित्रा निर्वासितः पुरात्॥ २१</a-v></p>
<p id="1.37.22"><a-v>तस्य पुत्रोंऽशुमान्नाम असमञ्जस्य वीर्यवान्।</a-v><a-v>संमतः सर्वलोकस्य सर्वस्यापि प्रियंवदः॥ २२</a-v></p>
<p id="1.37.23"><a-v>ततः कालेन महता मतिः समभिजायत।</a-v><a-v>सगरस्य नरश्रेष्ठ यजेयमिति निश्चिता॥ २३</a-v></p>
<p id="1.37.24"><a-v>स कृत्वा निश्चयं राजा सोपाध्यायगणस्तदा।</a-v><a-v>यज्ञकर्मणि वेदज्ञो यष्टुं समुपचक्रमे॥ २४</a-v></p>
<p><a-v>इति श्रीरामायणे बालकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
