<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/070.sxml"><a-title>वाल्मीकिरामायणम् बालकाण्डम् ७० सर्गः</a-title><a-meta>
<p>Unique Words: 219</p>
</a-meta><hr><a-sec><p id="1.70.1"><a-v>एवं ब्रुवाणं जनकः प्रत्युवाच कृताञ्जलिः।</a-v><a-v>श्रोतुमर्हसि भद्रं ते कुलं नः कीर्तितं परम्॥ १</a-v></p>
<p id="1.70.2"><a-v>प्रदाने हि मुनिश्रेष्ठ कुलं निरवशेषतः।</a-v><a-v>वक्तव्यं कुलजातेन तन्निबोध महामुने॥ २</a-v></p>
<p id="1.70.3"><a-v>राजाभूत्त्रिषु लोकेषु विश्रुतः स्वेन कर्मणा।</a-v><a-v>निमिः परमधर्मात्मा सर्वसत्त्ववतां वरः॥ ३</a-v></p>
<p id="1.70.4"><a-v>तस्य पुत्रो मिथिर्नाम जनको मिथिपुत्रकः।</a-v><a-v>प्रथमो जनको नाम जनकादप्युदावसुः॥ ४</a-v></p>
<p id="1.70.5"><a-v>उदावसोस्तु धर्मात्मा जातो वै नन्दिवर्धनः।</a-v><a-v>नन्दिवर्धनपुत्रस्तु सुकेतुर्नाम नामतः॥ ५</a-v></p>
<p id="1.70.6"><a-v>सुकेतोरपि धर्मात्मा देवरातो महाबलः।</a-v><a-v>देवरातस्य राजर्षेर्बृहद्रथ इति श्रुतः॥ ६</a-v></p>
<p id="1.70.7"><a-v>बृहद्रथस्य शूरोऽभून्महावीरः प्रतापवान्।</a-v><a-v>महावीरस्य धृतिमान्सुधृतिः सत्यविक्रमः॥ ७</a-v></p>
<p id="1.70.8"><a-v>सुधृतेरपि धर्मात्मा धृष्टकेतुः सुधार्मिकः।</a-v><a-v>धृष्टकेतोस्तु राजर्षेर्हर्यश्व इति विश्रुतः॥ ८</a-v></p>
<p id="1.70.9"><a-v>हर्यश्वस्य मरुः पुत्रो मरोः पुत्रः प्रतीन्धकः।</a-v><a-v>प्रतीन्धकस्य धर्मात्मा राजा कीर्तिरथः सुतः॥ ९</a-v></p>
<p id="1.70.10"><a-v>पुत्रः कीर्तिरथस्यापि देवमीढ इति स्मृतः।</a-v><a-v>देवमीढस्य विबुधो विबुधस्य महीध्रकः॥ १०</a-v></p>
<p id="1.70.11"><a-v>महीध्रकसुतो राजा कीर्तिरातो महाबलः।</a-v><a-v>कीर्तिरातस्य राजर्षेर्महारोमा व्यजायत॥ ११</a-v></p>
<p id="1.70.12"><a-v>महारोंणस्तु धर्मात्मा स्वर्णरोमा व्यजायत।</a-v><a-v>स्वर्णरोंणस्तु राजर्षेर्ह्रस्वरोमा व्यजायत॥ १२</a-v></p>
<p id="1.70.13"><a-v>तस्य पुत्रद्वयं जज्ञे धर्मज्ञस्य महात्मनः।</a-v><a-v>ज्येष्ठोऽहमनुजो भ्राता मम वीरः कुशध्वजः॥ १३</a-v></p>
<p id="1.70.14"><a-v>मां तु ज्येष्ठं पिता राज्ये सोऽभिषिच्य नराधिपः।</a-v><a-v>कुशध्वजं समावेश्य भारं मयि वनं गतः॥ १४</a-v></p>
<p id="1.70.15"><a-v>वृद्धे पितरि स्वर्याते धर्मेण धुरमावहम्।</a-v><a-v>भ्रातरं देवसंकाशं स्नेहात्पश्यन्कुशध्वजम्॥ १५</a-v></p>
<p id="1.70.16"><a-v>कस्यचित्त्वथ कालस्य सांकाश्यादगमत्पुरात्।</a-v><a-v>सुधन्वा वीर्यवान्राजा मिथिलामवरोधकः॥ १६</a-v></p>
<p id="1.70.17"><a-v>स च मे प्रेषयामास शैवं धनुरनुत्तमम्।</a-v><a-v>सीता कन्या च पद्माक्षी मह्यं वै दीयतामिति॥ १७</a-v></p>
<p id="1.70.18"><a-v>तस्याप्रदानाद्ब्रह्मर्षे युद्धमासीन्मया सह।</a-v><a-v>स हतोऽभिमुखो राजा सुधन्वा तु मया रणे॥ १८</a-v></p>
<p id="1.70.19"><a-v>निहत्य तं मुनिश्रेष्ठ सुधन्वानं नराधिपम्।</a-v><a-v>सांकाश्ये भ्रातरं शूरमभ्यषिञ्चं कुशध्वजम्॥ १९</a-v></p>
<p id="1.70.20"><a-v>कनीयानेष मे भ्राता अहं ज्येष्ठो महामुने।</a-v><a-v>ददामि परमप्रीतो वध्वौ ते मुनिपुंगव॥ २०</a-v></p>
<p id="1.70.21"><a-v>सीतां रामाय भद्रं ते ऊर्मिलां लक्ष्मणाय च।</a-v><a-v>वीर्यशुल्कां मम सुतां सीतां सुरसुतोपमाम्॥ २१</a-v></p>
<p id="1.70.22"><a-v>द्वितीयामूर्मिलां चैव त्रिर्वदामि न संशयः।</a-v><a-v>ददामि परमप्रीतो वध्वौ ते रघुनन्दन॥ २२</a-v></p>
<p id="1.70.23"><a-v>रामलक्ष्मणयो राजन्गोदानं कारयस्व ह।</a-v><a-v>पितृकार्यं च भद्रं ते ततो वैवाहिकं कुरु॥ २३</a-v></p>
<p id="1.70.24"><a-v>मघा ह्यद्य महाबाहो तृतीये दिवसे प्रभो।</a-v><a-v>फल्गुन्यामुत्तरे राजंस्तस्मिन्वैवाहिकं कुरु।</a-v><a-v>रामलक्ष्मणयोरर्थे दानं कार्यं सुखोदयम्॥ २४</a-v></p>
<p><a-v>इति श्रीरामायणे बालकाण्डे सप्ततितमः सर्गः ॥ ७०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
