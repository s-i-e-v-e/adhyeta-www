<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ११ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/011.sxml"><a-title>वाल्मीकिरामायणम् बालकाण्डम् ११ सर्गः</a-title><a-meta>
<p>Unique Words: 180</p>
</a-meta><hr><a-sec><p id="1.11.1"><a-v>ततः काले बहुतिथे कस्मिंश्चित्सुमनोहरे।</a-v><a-v>वसन्ते समनुप्राप्ते राज्ञो यष्टुं मनोऽभवत्॥ १</a-v></p>
<p id="1.11.2"><a-v>ततः प्रसाद्य शिरसा तं विप्रं देववर्णिनम्।</a-v><a-v>यज्ञाय वरयामास संतानार्थं कुलस्य वै॥ २</a-v></p>
<p id="1.11.3"><a-v>तथेति च स राजानमुवाच च सुसत्कृतः।</a-v><a-v>संभाराः संभ्रियन्तां ते तुरगश्च विमुच्यताम्॥ ३</a-v></p>
<p id="1.11.4"><a-v>ततो राजाब्रवीद्वाक्यं सुमन्त्रं मन्त्रिसत्तमम्।</a-v><a-v>सुमन्त्रावाहय क्षिप्रमृत्विजो ब्रह्मवादिनः॥ ४</a-v></p>
<p id="1.11.5"><a-v>ततः सुमन्त्रस्त्वरितं गत्वा त्वरितविक्रमः।</a-v><a-v>समानयत्स तान्विप्रान्समस्तान्वेदपारगान्॥ ५</a-v></p>
<p id="1.11.6"><a-v>सुयज्ञं वामदेवं च जाबालिमथ काश्यपम्।</a-v><a-v>पुरोहितं वसिष्ठं च ये चान्ये द्विजसत्तमाः॥ ६</a-v></p>
<p id="1.11.7"><a-v>तान्पूजयित्वा धर्मात्मा राजा दशरथस्तदा।</a-v><a-v>इदं धर्मार्थसहितं श्लक्ष्णं वचनमब्रवीत्॥ ७</a-v></p>
<p id="1.11.8"><a-v>मम लालप्यमानस्य पुत्रार्थं नास्ति वै सुखम्।</a-v><a-v>तदर्थं हयमेधेन यक्ष्यामीति मतिर्मम॥ ८</a-v></p>
<p id="1.11.9"><a-v>तदहं यष्टुमिच्छामि शास्त्रदृष्टेन कर्मणा।</a-v><a-v>ऋषिपुत्रप्रभावेन कामान्प्राप्स्यामि चाप्यहम्॥ ९</a-v></p>
<p id="1.11.10"><a-v>ततः साध्विति तद्वाक्यं ब्राह्मणाः प्रत्यपूजयन्।</a-v><a-v>वसिष्ठप्रमुखाः सर्वे पार्थिवस्य मुखाच्च्युतम्॥ १०</a-v></p>
<p id="1.11.11"><a-v>ऋश्यशृङ्गपुरोगाश्च प्रत्यूचुर्नृपतिं तदा।</a-v><a-v>संभाराः संभ्रियन्तां ते तुरगश्च विमुच्यताम्॥ ११</a-v></p>
<p id="1.11.12"><a-v>सर्वथा प्राप्यसे पुत्रांश्चतुरोऽमितविक्रमान्।</a-v><a-v>यस्य ते धार्मिकी बुद्धिरियं पुत्रार्थमागता॥ १२</a-v></p>
<p id="1.11.13"><a-v>ततः प्रीतोऽभवद्राजा श्रुत्वा तद्द्विजभाषितम्।</a-v><a-v>अमात्यांश्चाब्रवीद्राजा हर्षेणेदं शुभाक्षरम्॥ १३</a-v></p>
<p id="1.11.14"><a-v>गुरूणां वचनाच्छीघ्रं संभाराः संभ्रियन्तु मे।</a-v><a-v>समर्थाधिष्ठितश्चाश्वः सोपाध्यायो विमुच्यताम्॥ १४</a-v></p>
<p id="1.11.15"><a-v>सरय्वाश्चोत्तरे तीरे यज्ञभूमिर्विधीयताम्।</a-v><a-v>शान्तयश्चाभिवर्धन्तां यथाकल्पं यथाविधि॥ १५</a-v></p>
<p id="1.11.16"><a-v>शक्यः कर्तुमयं यज्ञः सर्वेणापि महीक्षिता।</a-v><a-v>नापराधो भवेत्कष्टो यद्यस्मिन्क्रतुसत्तमे॥ १६</a-v></p>
<p id="1.11.17"><a-v>छिद्रं हि मृगयन्तेऽत्र विद्वांसो ब्रह्मराक्षसाः।</a-v><a-v>विधिहीनस्य यज्ञस्य सद्यः कर्ता विनश्यति॥ १७</a-v></p>
<p id="1.11.18"><a-v>तद्यथा विधिपूर्वं मे क्रतुरेष समाप्यते।</a-v><a-v>तथाविधानं क्रियतां समर्थाः करणेष्विह॥ १८</a-v></p>
<p id="1.11.19"><a-v>तथेति च ततः सर्वे मन्त्रिणः प्रत्यपूजयन्।</a-v><a-v>पार्थिवेन्द्रस्य तद्वाक्यं यथाज्ञप्तमकुर्वत॥ १९</a-v></p>
<p id="1.11.20"><a-v>ततो द्विजास्ते धर्मज्ञमस्तुवन्पार्थिवर्षभम्।</a-v><a-v>अनुज्ञातास्ततः सर्वे पुनर्जग्मुर्यथागतम्॥ २०</a-v></p>
<p id="1.11.21"><a-v>गतानां तु द्विजातीनां मन्त्रिणस्तान्नराधिपः।</a-v><a-v>विसर्जयित्वा स्वं वेश्म प्रविवेश महाद्युतिः॥ २१</a-v></p>
<p><a-v>इति श्रीरामायणे बालकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
