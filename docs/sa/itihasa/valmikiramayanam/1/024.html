<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/024.sxml"><a-title>वाल्मीकिरामायणम् बालकाण्डम् २४ सर्गः</a-title><a-meta>
<p>Unique Words: 177</p>
</a-meta><hr><a-sec><p id="1.24.1"><a-v>अथ तस्याप्रमेयस्य मुनेर्वचनमुत्तमम्।</a-v><a-v>श्रुत्वा पुरुषशार्दूलः प्रत्युवाच शुभां गिरम्॥ १</a-v></p>
<p id="1.24.2"><a-v>अल्पवीर्या यदा यक्षाः श्रूयन्ते मुनिपुंगव।</a-v><a-v>कथं नागसहस्रस्य धारयत्यबला बलम्॥ २</a-v></p>
<p id="1.24.3"><a-v>विश्वामित्रोऽब्रवीद्वाक्यं शृणु येन बलोत्तरा।</a-v><a-v>वरदानकृतं वीर्यं धारयत्यबला बलम्॥ ३</a-v></p>
<p id="1.24.4"><a-v>पूर्वमासीन्महायक्षः सुकेतुर्नाम वीर्यवान्।</a-v><a-v>अनपत्यः शुभाचारः स च तेपे महत्तपः॥ ४</a-v></p>
<p id="1.24.5"><a-v>पितामहस्तु सुप्रीतस्तस्य यक्षपतेस्तदा।</a-v><a-v>कन्यारत्नं ददौ राम ताटकां नाम नामतः॥ ५</a-v></p>
<p id="1.24.6"><a-v>ददौ नागसहस्रस्य बलं चास्याः पितामहः।</a-v><a-v>न त्वेव पुत्रं यक्षाय ददौ ब्रह्मा महायशाः॥ ६</a-v></p>
<p id="1.24.7"><a-v>तां तु जातां विवर्धन्तीं रूपयौवनशालिनीम्।</a-v><a-v>जम्भपुत्राय सुन्दाय ददौ भार्यां यशस्विनीम्॥ ७</a-v></p>
<p id="1.24.8"><a-v>कस्यचित्त्वथ कालल्स्य यक्षी पुत्रं व्यजायत।</a-v><a-v>मारीचं नाम दुर्धर्षं यः शापाद्राक्षसोऽभवत्॥ ८</a-v></p>
<p id="1.24.9"><a-v>सुन्दे तु निहते राम अगस्त्यमृषिसत्तमम्।</a-v><a-v>ताटका सह पुत्रेण प्रधर्षयितुमिच्छति॥ ९</a-v></p>
<p id="1.24.10"><a-v>राक्षसत्वं भजस्वेति मारीचं व्याजहार सः।</a-v><a-v>अगस्त्यः परमक्रुद्धस्ताटकामपि शप्तवान्॥ १०</a-v></p>
<p id="1.24.11"><a-v>पुरुषादी महायक्षी विरूपा विकृतानना।</a-v><a-v>इदं रूपमपहाय दारुणं रूपमस्तु ते॥ ११</a-v></p>
<p id="1.24.12"><a-v>सैषा शापकृतामर्षा ताटका क्रोधमूर्छिता।</a-v><a-v>देशमुत्सादयत्येनमगस्त्यचरितं शुभम्॥ १२</a-v></p>
<p id="1.24.13"><a-v>एनां राघव दुर्वृत्तां यक्षीं परमदारुणाम्।</a-v><a-v>गोब्राह्मणहितार्थाय जहि दुष्टपराक्रमाम्॥ १३</a-v></p>
<p id="1.24.14"><a-v>न ह्येनां शापसंसृष्टां कश्चिदुत्सहते पुमान्।</a-v><a-v>निहन्तुं त्रिषु लोकेषु त्वामृते रघुनन्दन॥ १४</a-v></p>
<p id="1.24.15"><a-v>न हि ते स्त्रीवधकृते घृणा कार्या नरोत्तम।</a-v><a-v>चातुर्वर्ण्यहितार्थाय कर्तव्यं राजसूनुना॥ १५</a-v></p>
<p id="1.24.16"><a-v>राज्यभारनियुक्तानामेष धर्मः सनातनः।</a-v><a-v>अधर्म्यां जहि काकुत्स्थ धर्मो ह्यस्या न विद्यते॥ १६</a-v></p>
<p id="1.24.17"><a-v>श्रूयते हि पुरा शक्रो विरोचनसुतां नृप।</a-v><a-v>पृथिवीं हन्तुमिच्छन्तीं मन्थरामभ्यसूदयत्॥ १७</a-v></p>
<p id="1.24.18"><a-v>विष्णुना च पुरा राम भृगुपत्नी दृढव्रता।</a-v><a-v>अनिन्द्रं लोकमिच्छन्ती काव्यमाता निषूदिता॥ १८</a-v></p>
<p id="1.24.19"><a-v>एतैश्चान्यैश्च बहुभी राजपुत्रमहात्मभिः।</a-v><a-v>अधर्मनिरता नार्यो हताः पुरुषसत्तमैः॥ १९</a-v></p>
<p><a-v>इति श्रीरामायणे बालकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
