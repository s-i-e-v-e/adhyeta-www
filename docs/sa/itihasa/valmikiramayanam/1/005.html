<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/005.sxml"><a-title>वाल्मीकिरामायणम् बालकाण्डम् ५ सर्गः</a-title><a-meta>
<p>Unique Words: 178</p>
</a-meta><hr><a-sec><p id="1.5.1"><a-v>सर्वापूर्वमियं येषामासीत्कृत्स्ना वसुंधरा।</a-v><a-v>प्रजापतिमुपादाय नृपाणां जयशालिनाम्॥ १</a-v></p>
<p id="1.5.2"><a-v>येषां स सगरो नाम सागरो येन खानितः।</a-v><a-v>षष्टिः पुत्रसहस्राणि यं यान्तं पर्यवारयन्॥ २</a-v></p>
<p id="1.5.3"><a-v>इक्ष्वाकूणामिदं तेषां राज्ञां वंशे महात्मनाम्।</a-v><a-v>महदुत्पन्नमाख्यानं रामायणमिति श्रुतम्॥ ३</a-v></p>
<p id="1.5.4"><a-v>तदिदं वर्तयिष्यामि सर्वं निखिलमादितः।</a-v><a-v>धर्मकामार्थसहितं श्रोतव्यमनसूयया॥ ४</a-v></p>
<p id="1.5.5"><a-v>कोसलो नाम मुदितः स्फीतो जनपदो महान्।</a-v><a-v>निविष्टः सरयूतीरे प्रभूतधनधान्यवान्॥ ५</a-v></p>
<p id="1.5.6"><a-v>अयोध्या नाम नगरी तत्रासील्लोकविश्रुता।</a-v><a-v>मनुना मानवेन्द्रेण या पुरी निर्मिता स्वयम्॥ ६</a-v></p>
<p id="1.5.7"><a-v>आयता दश च द्वे च योजनानि महापुरी।</a-v><a-v>श्रीमती त्रीणि विस्तीर्णा सुविभक्तमहापथा॥ ७</a-v></p>
<p id="1.5.8"><a-v>राजमार्गेण महता सुविभक्तेन शोभिता।</a-v><a-v>मुक्तपुष्पावकीर्णेन जलसिक्तेन नित्यशः॥ ८</a-v></p>
<p id="1.5.9"><a-v>तां तु राजा दशरथो महाराष्ट्रविवर्धनः।</a-v><a-v>पुरीमावासयामास दिवि देवपतिर्यथा॥ ९</a-v></p>
<p id="1.5.10"><a-v>कपाटतोरणवतीं सुविभक्तान्तरापणाम्।</a-v><a-v>सर्वयन्त्रायुधवतीमुपेतां सर्वशिल्पिभिः॥ १०</a-v></p>
<p id="1.5.11"><a-v>सूतमागधसंबाधां श्रीमतीमतुलप्रभाम्।</a-v><a-v>उच्चाट्टालध्वजवतीं शतघ्नीशतसंकुलाम्॥ ११</a-v></p>
<p id="1.5.12"><a-v>वधूनाटकसङ्घैश्च संयुक्तां सर्वतः पुरीम्।</a-v><a-v>उद्यानाम्रवणोपेतां महतीं सालमेखलाम्॥ १२</a-v></p>
<p id="1.5.13"><a-v>दुर्गगम्भीरपरिखां दुर्गामन्यैर्दुरासदाम्।</a-v><a-v>वाजिवारणसंपूर्णां गोभिरुष्ट्रैः खरैस्तथा॥ १३</a-v></p>
<p id="1.5.14"><a-v>सामन्तराजसङ्घैश्च बलिकर्मभिरावृताम्।</a-v><a-v>नानादेशनिवासैश्च वणिग्भिरुपशोभिताम्॥ १४</a-v></p>
<p id="1.5.15"><a-v>प्रसादै रत्नविकृतैः पर्वतैरुपशोभिताम्।</a-v><a-v>कूटागारैश्च संपूर्णामिन्द्रस्येवामरावतीम्॥ १५</a-v></p>
<p id="1.5.16"><a-v>चित्रामष्टापदाकारां वरनारीगणैर्युताम्।</a-v><a-v>सर्वरत्नसमाकीर्णां विमानगृहशोभिताम्॥ १६</a-v></p>
<p id="1.5.17"><a-v>गृहगाढामविच्छिद्रां समभूमौ निवेशिताम्।</a-v><a-v>शालितण्डुलसंपूर्णामिक्षुकाण्डरसोदकाम्॥ १७</a-v></p>
<p id="1.5.18"><a-v>दुन्दुभीभिर्मृदङ्गैश्च वीणाभिः पणवैस्तथा।</a-v><a-v>नादितां भृशमत्यर्थं पृथिव्यां तामनुत्तमाम्॥ १८</a-v></p>
<p id="1.5.19"><a-v>विमानमिव सिद्धानां तपसाधिगतं दिवि।</a-v><a-v>सुनिवेशितवेश्मान्तां नरोत्तमसमावृताम्॥ १९</a-v></p>
<p id="1.5.20"><a-v>ये च बाणैर्न विध्यन्ति विविक्तमपरापरम्।</a-v><a-v>शब्दवेध्यं च विततं लघुहस्ता विशारदाः॥ २०</a-v></p>
<p id="1.5.21"><a-v>सिंहव्याघ्रवराहाणां मत्तानां नदतां वने।</a-v><a-v>हन्तारो निशितैः शस्त्रैर्बलाद्बाहुबलैरपि॥ २१</a-v></p>
<p id="1.5.22"><a-v>तादृशानां सहस्रैस्तामभिपूर्णां महारथैः।</a-v><a-v>पुरीमावासयामास राजा दशरथस्तदा॥ २२</a-v></p>
<p id="1.5.23"><a-v>तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः।</a-v><a-v>सहस्रदैः सत्यरतैर्महात्मभि र्महर्षिकल्पैरृषिभिश्च केवलैः॥ २३</a-v></p>
<p><a-v>इति श्रीरामायणे बालकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
