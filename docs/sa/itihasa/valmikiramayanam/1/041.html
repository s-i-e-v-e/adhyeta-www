<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/041.sxml"><a-title>वाल्मीकिरामायणम् बालकाण्डम् ४१ सर्गः</a-title><a-meta>
<p>Unique Words: 216</p>
</a-meta><hr><a-sec><p id="1.41.1"><a-v>कालधर्मं गते राम सगरे प्रकृतीजनाः।</a-v><a-v>राजानं रोचयामासुरंशुमन्तं सुधार्मिकम्॥ १</a-v></p>
<p id="1.41.2"><a-v>स राजा सुमहानासीदंशुमान्रघुनन्दन।</a-v><a-v>तस्य पुत्रो महानासीद्दिलीप इति विश्रुतः॥ २</a-v></p>
<p id="1.41.3"><a-v>तस्मिन्राज्यं समावेश्य दिलीपे रघुनन्दन।</a-v><a-v>हिमवच्छिखरे रम्ये तपस्तेपे सुदारुणम्॥ ३</a-v></p>
<p id="1.41.4"><a-v>द्वात्रिंशच्च सहस्राणि वर्षाणि सुमहायशाः।</a-v><a-v>तपोवनगतो राजा स्वर्गं लेभे तपोधनः॥ ४</a-v></p>
<p id="1.41.5"><a-v>दिलीपस्तु महातेजाः श्रुत्वा पैतामहं वधम्।</a-v><a-v>दुःखोपहतया बुद्ध्या निश्चयं नाध्यगच्छत॥ ५</a-v></p>
<p id="1.41.6"><a-v>कथं गङ्गावतरणं कथं तेषां जलक्रिया।</a-v><a-v>तारयेयं कथं चैतानिति चिन्ता परोऽभवत्॥ ६</a-v></p>
<p id="1.41.7"><a-v>तस्य चिन्तयतो नित्यं धर्मेण विदितात्मनः।</a-v><a-v>पुत्रो भगीरथो नाम जज्ञे परमधार्मिकः॥ ७</a-v></p>
<p id="1.41.8"><a-v>दिलीपस्तु महातेजा यज्ञैर्बहुभिरिष्टवान्।</a-v><a-v>त्रिंशद्वर्षसहस्राणि राजा राज्यमकारयत्॥ ८</a-v></p>
<p id="1.41.9"><a-v>अगत्वा निश्चयं राजा तेषामुद्धरणं प्रति।</a-v><a-v>व्याधिना नरशार्दूल कालधर्ममुपेयिवान्॥ ९</a-v></p>
<p id="1.41.10"><a-v>इन्द्रलोकं गतो राजा स्वार्जितेनैव कर्मणा।</a-v><a-v>राज्ये भगीरथं पुत्रमभिषिच्य नरर्षभः॥ १०</a-v></p>
<p id="1.41.11"><a-v>भगीरथस्तु राजर्षिर्धार्मिको रघुनन्दन।</a-v><a-v>अनपत्यो महातेजाः प्रजाकामः स चाप्रजः॥ ११</a-v></p>
<p id="1.41.12"><a-v>स तपो दीर्घमातिष्ठद्गोकर्णे रघुनन्दन।</a-v><a-v>ऊर्ध्वबाहुः पञ्चतपा मासाहारो जितेन्द्रियः॥ १२</a-v></p>
<p id="1.41.13"><a-v>तस्य वर्षसहस्राणि घोरे तपसि तिष्ठतः।</a-v><a-v>सुप्रीतो भगवान्ब्रह्मा प्रजानां पतिरीश्वरः॥ १३</a-v></p>
<p id="1.41.14"><a-v>ततः सुरगणैः सार्धमुपागम्य पितामहः।</a-v><a-v>भगीरथं महात्मानं तप्यमानमथाब्रवीत्॥ १४</a-v></p>
<p id="1.41.15"><a-v>भगीरथ महाभाग प्रीतस्तेऽहं जनेश्वर।</a-v><a-v>तपसा च सुतप्तेन वरं वरय सुव्रत॥ १५</a-v></p>
<p id="1.41.16"><a-v>तमुवाच महातेजाः सर्वलोकपितामहम्।</a-v><a-v>भगीरथो महाभागः कृताञ्जलिरवस्थितः॥ १६</a-v></p>
<p id="1.41.17"><a-v>यदि मे भगवान्प्रीतो यद्यस्ति तपसः फलम्।</a-v><a-v>सगरस्यात्मजाः सर्वे मत्तः सलिलमाप्नुयुः॥ १७</a-v></p>
<p id="1.41.18"><a-v>गङ्गायाः सलिलक्लिन्ने भस्मन्येषां महात्मनाम्।</a-v><a-v>स्वर्गं गच्छेयुरत्यन्तं सर्वे मे प्रपितामहाः॥ १८</a-v></p>
<p id="1.41.19"><a-v>देया च संततिर्देव नावसीदेत्कुलं च नः।</a-v><a-v>इक्ष्वाकूणां कुले देव एष मेऽस्तु वरः परः॥ १९</a-v></p>
<p id="1.41.20"><a-v>उक्तवाक्यं तु राजानं सर्वलोकपितामहः।</a-v><a-v>प्रत्युवाच शुभां वाणीं मधुरां मधुराक्षराम्॥ २०</a-v></p>
<p id="1.41.21"><a-v>मनोरथो महानेष भगीरथ महारथ।</a-v><a-v>एवं भवतु भद्रं ते इक्ष्वाकुकुलवर्धन॥ २१</a-v></p>
<p id="1.41.22"><a-v>इयं हैमवती गङ्गा ज्येष्ठा हिमवतः सुता।</a-v><a-v>तां वै धारयितुं राजन्हरस्तत्र नियुज्यताम्॥ २२</a-v></p>
<p id="1.41.23"><a-v>गङ्गायाः पतनं राजन्पृथिवी न सहिष्यते।</a-v><a-v>तां वै धारयितुं वीर नान्यं पश्यामि शूलिनः॥ २३</a-v></p>
<p id="1.41.24"><a-v>तमेवमुक्त्वा राजानं गङ्गां चाभाष्य लोककृत्।</a-v><a-v>जगाम त्रिदिवं देवः सह सर्वैर्मरुद्गणैः॥ २४</a-v></p>
<p><a-v>इति श्रीरामायणे बालकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
