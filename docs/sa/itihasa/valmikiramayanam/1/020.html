<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/020.sxml"><a-title>वाल्मीकिरामायणम् बालकाण्डम् २० सर्गः</a-title><a-meta>
<p>Unique Words: 179</p>
</a-meta><hr><a-sec><p id="1.20.1"><a-v>तच्छ्रुत्वा वचनं तस्य स्नेहपर्याकुलाक्षरम्।</a-v><a-v>समन्युः कौशिको वाक्यं प्रत्युवच महीपतिम्॥ १</a-v></p>
<p id="1.20.2"><a-v>पूर्ह्वमर्थं प्रतिश्रुत्य प्रतिज्ञां हातुमिच्छसि।</a-v><a-v>रागवाणामयुक्तोऽयं कुलस्यास्य विपर्ययः॥ २</a-v></p>
<p id="1.20.3"><a-v>यदिदं ते क्षमं राजन्गमिष्यामि यथागतम्।</a-v><a-v>मिथ्याप्रतिज्ञः काकुत्स्थ सुखी भव सबान्धवः॥ ३</a-v></p>
<p id="1.20.4"><a-v>तस्य रोषपरीतस्य विश्वामित्रस्य धीमतः।</a-v><a-v>चचाल वसुधा कृत्स्ना विवेश च भयं सुरान्॥ ४</a-v></p>
<p id="1.20.5"><a-v>त्रस्तरूपं तु विज्ञाय जगत्सर्वं महानृषिः।</a-v><a-v>नृपतिं सुव्रतो धीरो वसिष्ठो वाक्यमब्रवीत्॥ ५</a-v></p>
<p id="1.20.6"><a-v>इक्ष्वाकूणां कुले जातः साक्षाद्धर्म इवापरः।</a-v><a-v>धृतिमान्सुव्रतः श्रीमान्न धर्मं हातुमर्हसि॥ ६</a-v></p>
<p id="1.20.7"><a-v>त्रिषु लोकेषु विख्यातो धर्मात्मा इति राघवः।</a-v><a-v>स्वधर्मं प्रतिपद्यस्व नाधर्मं वोढुमर्हसि॥ ७</a-v></p>
<p id="1.20.8"><a-v>संश्रुत्यैवं करिष्यामीत्यकुर्वाणस्य राघव।</a-v><a-v>इष्टापूर्तवधो भूयात्तस्माद्रामं विसर्जय॥ ८</a-v></p>
<p id="1.20.9"><a-v>कृतास्त्रमकृतास्त्रं वा नैनं शक्ष्यन्ति राक्षसाः।</a-v><a-v>गुप्तं कुशिकपुत्रेण ज्वलनेनामृतं यथा॥ ९</a-v></p>
<p id="1.20.10"><a-v>एष विग्रहवान्धर्म एष वीर्यवतां वरः।</a-v><a-v>एष बुद्ध्याधिको लोके तपसश्च परायणम्॥ १०</a-v></p>
<p id="1.20.11"><a-v>एषोऽस्त्रान्विविधान्वेत्ति त्रैलोक्ये सचराचरे।</a-v><a-v>नैनमन्यः पुमान्वेत्ति न च वेत्स्यन्ति केचन॥ ११</a-v></p>
<p id="1.20.12"><a-v>न देवा नर्षयः केचिन्नासुरा न च राक्षसाः।</a-v><a-v>गन्धर्वयक्षप्रवराः सकिंनरमहोरगाः॥ १२</a-v></p>
<p id="1.20.13"><a-v>सर्वास्त्राणि कृशाश्वस्य पुत्राः परमधार्मिकाः।</a-v><a-v>कौशिकाय पुरा दत्ता यदा राज्यं प्रशासति॥ १३</a-v></p>
<p id="1.20.14"><a-v>तेऽपि पुत्राः कृशाश्वस्य प्रजापतिसुतासुताः।</a-v><a-v>नैकरूपा महावीर्या दीप्तिमन्तो जयावहाः॥ १४</a-v></p>
<p id="1.20.15"><a-v>जया च सुप्रभा चैव दक्षकन्ये सुमध्यमे।</a-v><a-v>ते सुवातेऽस्त्रशस्त्राणि शतं परमभास्वरम्॥ १५</a-v></p>
<p id="1.20.16"><a-v>पञ्चाशतं सुताँल्लेभे जया नाम वरान्पुरा।</a-v><a-v>वधायासुरसैन्यानाममेयान्कामरूपिणः॥ १६</a-v></p>
<p id="1.20.17"><a-v>सुप्रभाजनयच्चापि पुत्रान्पञ्चाशतं पुनः।</a-v><a-v>संहारान्नाम दुर्धर्षान्दुराक्रामान्बलीयसः॥ १७</a-v></p>
<p id="1.20.18"><a-v>तानि चास्त्राणि वेत्त्येष यथावत्कुशिकात्मजः।</a-v><a-v>अपूर्वाणां च जनने शक्तो भूयश्च धर्मवित्॥ १८</a-v></p>
<p id="1.20.19"><a-v>एवं वीर्यो महातेजा विश्वामित्रो महातपाः।</a-v><a-v>न रामगमने राजन्संशयं गन्तुमर्हसि॥ १९</a-v></p>
<p><a-v>इति श्रीरामायणे बालकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
