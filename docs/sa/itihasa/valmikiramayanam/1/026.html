<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/026.sxml"><a-title>वाल्मीकिरामायणम् बालकाण्डम् २६ सर्गः</a-title><a-meta>
<p>Unique Words: 208</p>
</a-meta><hr><a-sec><p id="1.26.1"><a-v>अथ तां रजनीमुष्य विश्वामिरो महायशाः।</a-v><a-v>प्रहस्य राघवं वाक्यमुवाच मधुराक्षरम्॥ १</a-v></p>
<p id="1.26.2"><a-v>पतितुष्टोऽस्मि भद्रं ते राजपुत्र महायशः।</a-v><a-v>प्रीत्या परमया युक्तो ददाम्यस्त्राणि सर्वशः॥ २</a-v></p>
<p id="1.26.3"><a-v>देवासुरगणान्वापि सगन्धर्वोरगानपि।</a-v><a-v>यैरमित्रान्प्रसह्याजौ वशीकृत्य जयिष्यसि॥ ३</a-v></p>
<p id="1.26.4"><a-v>तानि दिव्यानि भद्रं ते ददाम्यस्त्राणि सर्वशः।</a-v><a-v>दण्डचक्रं महद्दिव्यं तव दास्यामि राघव॥ ४</a-v></p>
<p id="1.26.5"><a-v>धर्मचक्रं ततो वीर कालचक्रं तथैव च।</a-v><a-v>विष्णुचक्रं तथात्युग्रमैन्द्रं चक्रं तथैव च॥ ५</a-v></p>
<p id="1.26.6"><a-v>वज्रमस्त्रं नरश्रेष्ठ शैवं शूलवरं तथा।</a-v><a-v>अस्त्रं ब्रह्मशिरश्चैव ऐषीकमपि राघव।</a-v><a-v>ददामि ते महाबाहो ब्राह्ममस्त्रमनुत्तमम्॥ ६</a-v></p>
<p id="1.26.7"><a-v>गदे द्वे चैव काकुत्स्थ मोदकी शिखरी उभे।</a-v><a-v>प्रदीप्ते नरशार्दूल प्रयच्छामि नृपात्मज॥ ७</a-v></p>
<p id="1.26.8"><a-v>धर्मपाशमहं राम कालपाशं तथैव च।</a-v><a-v>वारुणं पाशमस्त्रं च ददान्यहमनुत्तमम्॥ ८</a-v></p>
<p id="1.26.9"><a-v>अशनी द्वे प्रयच्छामि शुष्कार्द्रे रघुनन्दन॥ ९</a-v></p>
<p id="1.26.10"><a-v>ददामि चास्त्रं पैनाकमस्त्रं नारायणं तथा।</a-v><a-v>आग्नेयमस्त्र दयितं शिखरं नाम नामतः॥ १०</a-v></p>
<p id="1.26.11"><a-v>वायव्यं प्रथमं नाम ददामि तव राघव।</a-v><a-v>अस्त्रं हयशिरो नाम क्रौञ्चमस्त्रं तथैव च॥ ११</a-v></p>
<p id="1.26.12"><a-v>शक्ति द्वयं च काकुत्स्थ ददामि तव चानघ।</a-v><a-v>कङ्कालं मुसलं घोरं कापालमथ कङ्कणम्॥ १२</a-v></p>
<p id="1.26.13"><a-v>धारयन्त्यसुरा यानि ददाम्येतानि सर्वशः।</a-v><a-v>वैद्याधरं महास्त्रं च नन्दनं नाम नामतः॥ १३</a-v></p>
<p id="1.26.14"><a-v>असिरत्नं महाबाहो ददामि नृवरात्मज।</a-v><a-v>गान्धर्वमस्त्रं दयितं मानवं नाम नामतः॥ १४</a-v></p>
<p id="1.26.15"><a-v>प्रस्वापनप्रशमने दद्मि सौरं च राघव।</a-v><a-v>दर्पणं शोषणं चैव संतापनविलापने॥ १५</a-v></p>
<p id="1.26.16"><a-v>मदनं चैव दुर्धर्षं कन्दर्पदयितं तथा।</a-v><a-v>पैशाचमस्त्रं दयितं मोहनं नाम नामतः।</a-v><a-v>प्रतीच्छ नरशार्दूल राजपुत्र महायशः॥ १६</a-v></p>
<p id="1.26.17"><a-v>तामसं नरशार्दूल सौमनं च महाबलम्।</a-v><a-v>संवर्तं चैव दुर्धर्षं मौसलं च नृपात्मज॥ १७</a-v></p>
<p id="1.26.18"><a-v>सत्यमस्त्रं महाबाहो तथा मायाधरं परम्।</a-v><a-v>घोरं तेजःप्रभं नाम परतेजोऽपकर्षणम्॥ १८</a-v></p>
<p id="1.26.19"><a-v>सोमास्त्रं शिशिरं नाम त्वाष्ट्रमस्त्रं सुदामनम्।</a-v><a-v>दारुणं च भगस्यापि शीतेषुमथ मानवम्॥ १९</a-v></p>
<p id="1.26.20"><a-v>एतान्नाम महाबाहो कामरूपान्महाबलान्।</a-v><a-v>गृहाण परमोदारान्क्षिप्रमेव नृपात्मज॥ २०</a-v></p>
<p id="1.26.21"><a-v>स्थितस्तु प्राङ्मुखो भूत्वा शुचिर्निवरतस्तदा।</a-v><a-v>ददौ रामाय सुप्रीतो मन्त्रग्राममनुत्तमम्॥ २१</a-v></p>
<p id="1.26.22"><a-v>जपतस्तु मुनेस्तस्य विश्वामित्रस्य धीमतः।</a-v><a-v>उपतस्थुर्महार्हाणि सर्वाण्यस्त्राणि राघवम्॥ २२</a-v></p>
<p id="1.26.23"><a-v>ऊचुश्च मुदिता रामं सर्वे प्राञ्जलयस्तदा।</a-v><a-v>इमे स्म परमोदार किंकरास्तव राघव॥ २३</a-v></p>
<p id="1.26.24"><a-v>प्रतिगृह्य च काकुत्स्थः समालभ्य च पाणिना।</a-v><a-v>मनसा मे भविष्यध्वमिति तान्यभ्यचोदयत्॥ २४</a-v></p>
<p id="1.26.25"><a-v>ततः प्रीतमना रामो विश्वामित्रं महामुनिम्।</a-v><a-v>अभिवाद्य महातेजा गमनायोपचक्रमे॥ २५</a-v></p>
<p><a-v>इति श्रीरामायणे बालकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
