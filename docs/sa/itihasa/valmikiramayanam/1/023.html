<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/023.sxml"><a-title>वाल्मीकिरामायणम् बालकाण्डम् २३ सर्गः</a-title><a-meta>
<p>Unique Words: 275</p>
</a-meta><hr><a-sec><p id="1.23.1"><a-v>ततः प्रभाते विमले कृताह्निकमरिंदमौ।</a-v><a-v>विश्वामित्रं पुरस्कृत्य नद्यास्तीरमुपागतौ॥ १</a-v></p>
<p id="1.23.2"><a-v>ते च सर्वे महात्मानो मुनयः संशितव्रताः।</a-v><a-v>उपस्थाप्य शुभां नावं विश्वामित्रमथाब्रुवन्॥ २</a-v></p>
<p id="1.23.3"><a-v>आरोहतु भवान्नावं राजपुत्रपुरस्कृतः।</a-v><a-v>अरिष्टं गच्छ पन्थानं मा भूत्कालस्य पर्ययः॥ ३</a-v></p>
<p id="1.23.4"><a-v>विश्वामित्रस्तथेत्युक्त्वा तानृषीनभिपूज्य च।</a-v><a-v>ततार सहितस्ताभ्यां सरितं सागरं गमाम्॥ ४</a-v></p>
<p id="1.23.5"><a-v>अथ रामः सरिन्मध्ये पप्रच्छ मुनिपुङ्गवम्।</a-v><a-v>वारिणो भिद्यमानस्य किमयं तुमुलो ध्वनिः॥ ५</a-v></p>
<p id="1.23.6"><a-v>राघवस्य वचः श्रुत्वा कौतूहल समन्वितम्।</a-v><a-v>कथयामास धर्मात्मा तस्य शब्दस्य निश्चयम्॥ ६</a-v></p>
<p id="1.23.7"><a-v>कैलासपर्वते राम मनसा निर्मितं सरः।</a-v><a-v>ब्रह्मणा नरशार्दूल तेनेदं मानसं सरः॥ ७</a-v></p>
<p id="1.23.8"><a-v>तस्मात्सुस्राव सरसः सायोध्यामुपगूहते।</a-v><a-v>सरःप्रवृत्ता सरयूः पुण्या ब्रह्मसरश्च्युता॥ ८</a-v></p>
<p id="1.23.9"><a-v>तस्यायमतुलः शब्दो जाह्नवीमभिवर्तते।</a-v><a-v>वारिसंक्षोभजो राम प्रणामं नियतः कुरु॥ ९</a-v></p>
<p id="1.23.10"><a-v>ताभ्यां तु तावुभौ कृत्वा प्रणाममतिधार्मिकौ।</a-v><a-v>तीरं दक्षिणमासाद्य जग्मतुर्लघुविक्रमौ॥ १०</a-v></p>
<p id="1.23.11"><a-v>स वनं घोरसंकाशं दृष्ट्वा नृपवरात्मजः।</a-v><a-v>अविप्रहतमैक्ष्वाकः पप्रच्छ मुनिपुंगवम्॥ ११</a-v></p>
<p id="1.23.12"><a-v>अहो वनमिदं दुर्गं झिल्लिकागणनादितम्।</a-v><a-v>भैरवैः श्वापदैः कीर्णं शकुन्तैर्दारुणारुतैः॥ १२</a-v></p>
<p id="1.23.13"><a-v>नानाप्रकारैः शकुनैर्वाश्यद्भिर्भैरवस्वनैः।</a-v><a-v>सिंहव्याघ्रवराहैश्च वारणैश्चापि शोभितम्॥ १३</a-v></p>
<p id="1.23.14"><a-v>धवाश्वकर्णककुभैर्बिल्वतिन्दुकपाटलैः।</a-v><a-v>संकीर्णं बदरीभिश्च किं न्विदं दारुणं वनम्॥ १४</a-v></p>
<p id="1.23.15"><a-v>तमुवाच महातेजा विश्वामित्रो महामुनिः।</a-v><a-v>श्रूयतां वत्स काकुत्स्थ यस्यैतद्दारुणं वनम्॥ १५</a-v></p>
<p id="1.23.16"><a-v>एतौ जनपदौ स्फीतौ पूर्वमास्तां नरोत्तम।</a-v><a-v>मलदाश्च करूषाश्च देवनिर्माणनिर्मितौ॥ १६</a-v></p>
<p id="1.23.17"><a-v>पुरा वृत्रवधे राम मलेन समभिप्लुतम्।</a-v><a-v>क्षुधा चैव सहस्राक्षं ब्रह्महत्या यदाविशत्॥ १७</a-v></p>
<p id="1.23.18"><a-v>तमिन्द्रं स्नापयन्देवा ऋषयश्च तपोधनाः।</a-v><a-v>कलशैः स्नापयामासुर्मलं चास्य प्रमोचयन्॥ १८</a-v></p>
<p id="1.23.19"><a-v>इह भूम्यां मलं दत्त्वा दत्त्वा कारूषमेव च।</a-v><a-v>शरीरजं महेन्द्रस्य ततो हर्षं प्रपेदिरे॥ १९</a-v></p>
<p id="1.23.20"><a-v>निर्मलो निष्करूषश्च शुचिरिन्द्रो यदाभवत्।</a-v><a-v>ददौ देशस्य सुप्रीतो वरं प्रभुरनुत्तमम्॥ २०</a-v></p>
<p id="1.23.21"><a-v>इमौ जनपदौ स्थीतौ ख्यातिं लोके गमिष्यतः।</a-v><a-v>मलदाश्च करूषाश्च ममाङ्गमलधारिणौ॥ २१</a-v></p>
<p id="1.23.22"><a-v>साधु साध्विति तं देवाः पाकशासनमब्रुवन्।</a-v><a-v>देशस्य पूजां तां दृष्ट्वा कृतां शक्रेण धीमता॥ २२</a-v></p>
<p id="1.23.23"><a-v>एतौ जनपदौ स्थीतौ दीर्घकालमरिंदम।</a-v><a-v>मलदाश्च करूषाश्च मुदितौ धनधान्यतः॥ २३</a-v></p>
<p id="1.23.24"><a-v>कस्यचित्त्वथ कालस्य यक्षी वै कामरूपिणी।</a-v><a-v>बलं नागसहस्रस्य धारयन्ती तदा ह्यभूत्॥ २४</a-v></p>
<p id="1.23.25"><a-v>ताटका नाम भद्रं ते भार्या सुन्दस्य धीमतः।</a-v><a-v>मारीचो राक्षसः पुत्रो यस्याः शक्रपराक्रमः॥ २५</a-v></p>
<p id="1.23.26"><a-v>इमौ जनपदौ नित्यं विनाशयति राघव।</a-v><a-v>मलदांश्च करूषांश्च ताटका दुष्टचारिणी॥ २६</a-v></p>
<p id="1.23.27"><a-v>सेयं पन्थानमावार्य वसत्यत्यर्धयोजने।</a-v><a-v>अत एव च गन्तव्यं ताटकाया वनं यतः॥ २७</a-v></p>
<p id="1.23.28"><a-v>स्वबाहुबलमाश्रित्य जहीमां दुष्टचारिणीम्।</a-v><a-v>मन्नियोगादिमं देशं कुरु निष्कण्टकं पुनः॥ २८</a-v></p>
<p id="1.23.29"><a-v>न हि कश्चिदिमं देशं शक्रोत्यागन्तुमीदृशम्।</a-v><a-v>यक्षिण्या घोरया राम उत्सादितमसह्यया॥ २९</a-v></p>
<p id="1.23.30"><a-v>एतत्ते सर्वमाख्यातं यथैतद्दरुणं वनम्।</a-v><a-v>यक्ष्या चोत्सादितं सर्वमद्यापि न निवर्तते॥ ३०</a-v></p>
<p><a-v>इति श्रीरामायणे बालकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
