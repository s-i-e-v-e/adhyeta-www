<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/006.sxml"><a-title>वाल्मीकिरामायणम् बालकाण्डम् ६ सर्गः</a-title><a-meta>
<p>Unique Words: 198</p>
</a-meta><hr><a-sec><p id="1.6.1"><a-v>पुर्यां तस्यामयोध्यायां वेदवित्सर्वसंग्रहः।</a-v><a-v>दीर्घदर्शी महातेजाः पौरजानपदप्रियः॥ १</a-v></p>
<p id="1.6.2"><a-v>इक्ष्वाकूणामतिरथो यज्वा धर्मरतो वशी।</a-v><a-v>महर्षिकल्पो राजर्षिस्त्रिषु लोकेषु विश्रुतः॥ २</a-v></p>
<p id="1.6.3"><a-v>बलवान्निहतामित्रो मित्रवान्विजितेन्द्रियः।</a-v><a-v>धनैश्च संचयैश्चान्यैः शक्रवैश्रवणोपमः॥ ३</a-v></p>
<p id="1.6.4"><a-v>यथा मनुर्महातेजा लोकस्य परिरक्षिता।</a-v><a-v>तथा दशरथो राजा वसञ्जगदपालयत्॥ ४</a-v></p>
<p id="1.6.5"><a-v>तेन सत्याभिसंधेन त्रिवर्गमनुतिष्ठता।</a-v><a-v>पालिता सा पुरी श्रेष्ठेन्द्रेण इवामरावती॥ ५</a-v></p>
<p id="1.6.6"><a-v>तस्मिन्पुरवरे हृष्टा धर्मात्मना बहुश्रुताः।</a-v><a-v>नरास्तुष्टाधनैः स्वैः स्वैरलुब्धाः सत्यवादिनः॥ ६</a-v></p>
<p id="1.6.7"><a-v>नाल्पसंनिचयः कश्चिदासीत्तस्मिन्पुरोत्तमे।</a-v><a-v>कुटुम्बी यो ह्यसिद्धार्थोऽगवाश्वधनधान्यवान्॥ ७</a-v></p>
<p id="1.6.8"><a-v>कामी वा न कदर्यो वा नृशंसः पुरुषः क्वचित्।</a-v><a-v>द्रष्टुं शक्यमयोध्यायां नाविद्वान्न च नास्तिकः॥ ८</a-v></p>
<p id="1.6.9"><a-v>सर्वे नराश्च नार्यश्च धर्मशीलाः सुसंयताः।</a-v><a-v>मुदिताः शीलवृत्ताभ्यां महर्षय इवामलाः॥ ९</a-v></p>
<p id="1.6.10"><a-v>नाकुण्डली नामुकुटी नास्रग्वी नाल्पभोगवान्।</a-v><a-v>नामृष्टो नानुलिप्ताङ्गो नासुगन्धश्च विद्यते॥ १०</a-v></p>
<p id="1.6.11"><a-v>नामृष्टभोजी नादाता नाप्यनङ्गदनिष्कधृक्।</a-v><a-v>नाहस्ताभरणो वापि दृश्यते नाप्यनात्मवान्॥ ११</a-v></p>
<p id="1.6.12"><a-v>नानाहिताग्निर्नायज्वा विप्रो नाप्यसहस्रदः।</a-v><a-v>कश्चिदासीदयोध्यायां न च निर्वृत्तसंकरः॥ १२</a-v></p>
<p id="1.6.13"><a-v>स्वकर्मनिरता नित्यं ब्राह्मणा विजितेन्द्रियाः।</a-v><a-v>दानाध्ययनशीलाश्च संयताश्च प्रतिग्रहे॥ १३</a-v></p>
<p id="1.6.14"><a-v>न नास्तिको नानृतको न कश्चिदबहुश्रुतः।</a-v><a-v>नासूयको न चाशक्तो नाविद्वान्विद्यते तदा॥ १४</a-v></p>
<p id="1.6.15"><a-v>न दीनः क्षिप्तचित्तो वा व्यथितो वापि कश्चन।</a-v><a-v>कश्चिन्नरो वा नारी वा नाश्रीमान्नाप्यरूपवान्।</a-v><a-v>द्रष्टुं शक्यमयोध्यायां नापि राजन्यभक्तिमान्॥ १५</a-v></p>
<p id="1.6.16"><a-v>वर्णेष्वग्र्यचतुर्थेषु देवतातिथिपूजकाः।</a-v><a-v>दीर्घायुषो नराः सर्वे धर्मं सत्यं च संश्रिताः॥ १६</a-v></p>
<p id="1.6.17"><a-v>क्षत्रं ब्रह्ममुखं चासीद्वैश्याः क्षत्रमनुव्रताः।</a-v><a-v>शूद्राः स्वधर्मनिरतास्त्रीन्वर्णानुपचारिणः॥ १७</a-v></p>
<p id="1.6.18"><a-v>सा तेनेक्ष्वाकुनाथेन पुरी सुपरिरक्षिता।</a-v><a-v>यथा पुरस्तान्मनुना मानवेन्द्रेण धीमता॥ १८</a-v></p>
<p id="1.6.19"><a-v>योधानामग्निकल्पानां पेशलानाममर्षिणाम्।</a-v><a-v>संपूर्णाकृतविद्यानां गुहाकेसरिणामिव॥ १९</a-v></p>
<p id="1.6.20"><a-v>काम्बोजविषये जातैर्बाह्लीकैश्च हयोत्तमैः।</a-v><a-v>वनायुजैर्नदीजैश्च पूर्णाहरिहयोपमैः॥ २०</a-v></p>
<p id="1.6.21"><a-v>विन्ध्यपर्वतजैर्मत्तैः पूर्णा हैमवतैरपि।</a-v><a-v>मदान्वितैरतिबलैर्मातङ्गैः पर्वतोपमैः॥ २१</a-v></p>
<p id="1.6.22"><a-v>अञ्जनादपि निष्क्रान्तैर्वामनादपि च द्विपैः।</a-v><a-v>भद्रमन्द्रैर्भद्रमृगैर्मृगमन्द्रैश्च सा पुरी॥ २२</a-v></p>
<p id="1.6.23"><a-v>नित्यमत्तैः सदा पूर्णा नागैरचलसंनिभैः।</a-v><a-v>सा योजने च द्वे भूयः सत्यनामा प्रकाशते॥ २३</a-v></p>
<p id="1.6.24"><a-v>तां सत्यनामां दृढतोरणार्गला म्गृहैर्विचित्रैरुपशोभितां शिवाम्।</a-v><a-v>पुरीमयोध्यां नृसहस्रसंकुलां शशास वै शक्रसमो महीपतिः॥ २४</a-v></p>
<p><a-v>इति श्रीरामायणे बालकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
