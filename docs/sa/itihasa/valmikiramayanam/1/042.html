<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/042.sxml"><a-title>वाल्मीकिरामायणम् बालकाण्डम् ४२ सर्गः</a-title><a-meta>
<p>Unique Words: 194</p>
</a-meta><hr><a-sec><p id="1.42.1"><a-v>देवदेवे गते तस्मिन्सोऽङ्गुष्ठाग्रनिपीडिताम्।</a-v><a-v>कृत्वा वसुमतीं राम संवत्सरमुपासत॥ १</a-v></p>
<p id="1.42.2"><a-v>अथ संवत्सरे पूर्णे सर्वलोकनमस्कृतः।</a-v><a-v>उमापतिः पशुपती राजानमिदमब्रवीत्॥ २</a-v></p>
<p id="1.42.3"><a-v>प्रीतस्तेऽहं नरश्रेष्ठ करिष्यामि तव प्रियम्।</a-v><a-v>शिरसा धारयिष्यामि शैलराजसुतामहम्॥ ३</a-v></p>
<p id="1.42.4"><a-v>ततो हैमवती ज्येष्ठा सर्वलोकनमस्कृता।</a-v><a-v>तदा सातिमहद्रूपं कृत्वा वेगं च दुःसहम्।</a-v><a-v>आकाशादपतद्राम शिवे शिवशिरस्युत॥ ४</a-v></p>
<p id="1.42.5"><a-v>नैव सा निर्गमं लेभे जटामण्डलमोहिता।</a-v><a-v>तत्रैवाबभ्रमद्देवी संवत्सरगणान्बहून्॥ ५</a-v></p>
<p id="1.42.6"><a-v>अनेन तोषितश्चासीदत्यर्थं रघुनन्दन।</a-v><a-v>विससर्ज ततो गङ्गां हरो बिन्दुसरः प्रति॥ ६</a-v></p>
<p id="1.42.7"><a-v>गगनाच्छंकरशिरस्ततो धरणिमागता।</a-v><a-v>व्यसर्पत जलं तत्र तीव्रशब्दपुरस्कृतम्॥ ७</a-v></p>
<p id="1.42.8"><a-v>ततो देवर्षिगन्धर्वा यक्षाः सिद्धगणास्तथा।</a-v><a-v>व्यलोकयन्त ते तत्र गगनाद्गां गतां तदा॥ ८</a-v></p>
<p id="1.42.9"><a-v>विमानैर्नगराकारैर्हयैर्गजवरैस्तथा।</a-v><a-v>पारिप्लवगताश्चापि देवतास्तत्र विष्ठिताः॥ ९</a-v></p>
<p id="1.42.10"><a-v>तदद्भुततमं लोके गङ्गापतनमुत्तमम्।</a-v><a-v>दिदृक्षवो देवगणाः समेयुरमितौजसः॥ १०</a-v></p>
<p id="1.42.11"><a-v>संपतद्भिः सुरगणैस्तेषां चाभरणौजसा।</a-v><a-v>शतादित्यमिवाभाति गगनं गततोयदम्॥ ११</a-v></p>
<p id="1.42.12"><a-v>शिंशुमारोरगगणैर्मीनैरपि च चञ्चलैः।</a-v><a-v>विद्युद्भिरिव विक्षिप्तैराकाशमभवत्तदा॥ १२</a-v></p>
<p id="1.42.13"><a-v>पाण्डुरैः सलिलोत्पीडैः कीर्यमाणैः सहस्रधा।</a-v><a-v>शारदाभ्रैरिवाकीर्णं गगनं हंससंप्लवैः॥ १३</a-v></p>
<p id="1.42.14"><a-v>क्वचिद्द्रुततरं याति कुटिलं क्वचिदायतम्।</a-v><a-v>विनतं क्वचिदुद्धूतं क्वचिद्याति शनैः शनैः॥ १४</a-v></p>
<p id="1.42.15"><a-v>सलिलेनैव सलिलं क्वचिदभ्याहतं पुनः।</a-v><a-v>मुहुरूर्ध्वपथं गत्वा पपात वसुधां पुनः॥ १५</a-v></p>
<p id="1.42.16"><a-v>तच्छंकरशिरोभ्रष्टं भ्रष्टं भूमितले पुनः।</a-v><a-v>व्यरोचत तदा तोयं निर्मलं गतकल्मषम्॥ १६</a-v></p>
<p id="1.42.17"><a-v>तत्रर्षिगणगन्धर्वा वसुधातलवासिनः।</a-v><a-v>भवाङ्गपतितं तोयं पवित्रमिति पस्पृशुः॥ १७</a-v></p>
<p id="1.42.18"><a-v>शापात्प्रपतिता ये च गगनाद्वसुधातलम्।</a-v><a-v>कृत्वा तत्राभिषेकं ते बभूवुर्गतकल्मषाः॥ १८</a-v></p>
<p id="1.42.19"><a-v>धूपपापाः पुनस्तेन तोयेनाथ सुभास्वता।</a-v><a-v>पुनराकाशमाविश्य स्वाँल्लोकान्प्रतिपेदिरे॥ १९</a-v></p>
<p id="1.42.20"><a-v>मुमुदे मुदितो लोकस्तेन तोयेन भास्वता।</a-v><a-v>कृताभिषेको गङ्गायां बभूव विगतक्लमः॥ २०</a-v></p>
<p id="1.42.21"><a-v>भगीरथोऽपि राजर्षिर्दिव्यं स्यन्दनमास्थितः।</a-v><a-v>प्रायादग्रे महातेजास्तं गङ्गा पृष्ठतोऽन्वगात्॥ २१</a-v></p>
<p id="1.42.22"><a-v>देवाः सर्षिगणाः सर्वे दैत्यदानवराक्षसाः।</a-v><a-v>गन्धर्वयक्षप्रवराः सकिंनरमहोरगाः॥ २२</a-v></p>
<p id="1.42.23"><a-v>सर्वाश्चाप्सरसो राम भगीरथरथानुगाः।</a-v><a-v>गङ्गामन्वगमन्प्रीताः सर्वे जलचराश्च ये॥ २३</a-v></p>
<p id="1.42.24"><a-v>यतो भगीरथो राजा ततो गङ्गा यशस्विनी।</a-v><a-v>जगाम सरितां श्रेष्ठा सर्वपापविनाशिनी॥ २४</a-v></p>
<p><a-v>इति श्रीरामायणे बालकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
