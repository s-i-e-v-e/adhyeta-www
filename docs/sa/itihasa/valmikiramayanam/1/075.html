<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/075.sxml"><a-title>वाल्मीकिरामायणम् बालकाण्डम् ७५ सर्गः</a-title><a-meta>
<p>Unique Words: 213</p>
</a-meta><hr><a-sec><p id="1.75.1"><a-v>श्रुत्वा तज्जामदग्न्यस्य वाक्यं दाशरथिस्तदा।</a-v><a-v>गौरवाद्यन्त्रितकथः पितू राममथाब्रवीत्॥ १</a-v></p>
<p id="1.75.2"><a-v>श्रुतवानस्मि यत्कर्म कृतवानसि भार्गव।</a-v><a-v>अनुरुन्ध्यामहे ब्रह्मन्पितुरानृण्यमास्थितः॥ २</a-v></p>
<p id="1.75.3"><a-v>वीर्यहीनमिवाशक्तं क्षत्रधर्मेण भार्गव।</a-v><a-v>अवजानामि मे तेजः पश्य मेऽद्य पराक्रमम्॥ ३</a-v></p>
<p id="1.75.4"><a-v>इत्युक्त्वा राघवः क्रुद्धो भार्गवस्य वरायुधम्।</a-v><a-v>शरं च प्रतिसंगृह्य हस्ताल्लघुपराक्रमः॥ ४</a-v></p>
<p id="1.75.5"><a-v>आरोप्य स धनू रामः शरं सज्यं चकार ह।</a-v><a-v>जामदग्न्यं ततो रामं रामः क्रुद्धोऽब्रवीद्वचः॥ ५</a-v></p>
<p id="1.75.6"><a-v>ब्राह्मणोऽसीति पूज्यो मे विश्वामित्रकृतेन च।</a-v><a-v>तस्माच्छक्तो न ते राम मोक्तुं प्राणहरं शरम्॥ ६</a-v></p>
<p id="1.75.7"><a-v>इमां वा त्वद्गतिं राम तपोबलसमार्जितान्।</a-v><a-v>लोकानप्रतिमान्वापि हनिष्यामि यदिच्छसि॥ ७</a-v></p>
<p id="1.75.8"><a-v>न ह्ययं वैष्णवो दिव्यः शरः परपुरंजयः।</a-v><a-v>मोघः पतति वीर्येण बलदर्पविनाशनः॥ ८</a-v></p>
<p id="1.75.9"><a-v>वरायुधधरं राम द्रष्टुं सर्षिगणाः सुराः।</a-v><a-v>पितामहं पुरस्कृत्य समेतास्तत्र संघशः॥ ९</a-v></p>
<p id="1.75.10"><a-v>गन्धर्वाप्सरसश्चैव सिद्धचारणकिंनराः।</a-v><a-v>यक्षराक्षसनागाश्च तद्द्रष्टुं महदद्भुतम्॥ १०</a-v></p>
<p id="1.75.11"><a-v>जडीकृते तदा लोके रामे वरधनुर्धरे।</a-v><a-v>निर्वीर्यो जामदग्न्योऽसौ रमो राममुदैक्षत॥ ११</a-v></p>
<p id="1.75.12"><a-v>तेजोभिर्हतवीर्यत्वाज्जामदग्न्यो जडीकृतः।</a-v><a-v>रामं कमल पत्राक्षं मन्दं मन्दमुवाच ह॥ १२</a-v></p>
<p id="1.75.13"><a-v>काश्यपाय मया दत्ता यदा पूर्वं वसुंधरा।</a-v><a-v>विषये मे न वस्तव्यमिति मां काश्यपोऽब्रवीत्॥ १३</a-v></p>
<p id="1.75.14"><a-v>सोऽहं गुरुवचः कुर्वन्पृथिव्यां न वसे निशाम्।</a-v><a-v>इति प्रतिज्ञा काकुत्स्थ कृता वै काश्यपस्य ह॥ १४</a-v></p>
<p id="1.75.15"><a-v>तदिमां त्वं गतिं वीर हन्तुं नार्हसि राघव।</a-v><a-v>मनोजवं गमिष्यामि महेन्द्रं पर्वतोत्तमम्॥ १५</a-v></p>
<p id="1.75.16"><a-v>लोकास्त्वप्रतिमा राम निर्जितास्तपसा मया।</a-v><a-v>जहि ताञ्शरमुख्येन मा भूत्कालस्य पर्ययः॥ १६</a-v></p>
<p id="1.75.17"><a-v>अक्षय्यं मधुहन्तारं जानामि त्वां सुरेश्वरम्।</a-v><a-v>धनुषोऽस्य परामर्शात्स्वस्ति तेऽस्तु परंतप॥ १७</a-v></p>
<p id="1.75.18"><a-v>एते सुरगणाः सर्वे निरीक्षन्ते समागताः।</a-v><a-v>त्वामप्रतिमकर्माणमप्रतिद्वन्द्वमाहवे॥ १८</a-v></p>
<p id="1.75.19"><a-v>न चेयं मम काकुत्स्थ व्रीडा भवितुमर्हति।</a-v><a-v>त्वया त्रैलोक्यनाथेन यदहं विमुखीकृतः॥ १९</a-v></p>
<p id="1.75.20"><a-v>शरमप्रतिमं राम मोक्तुमर्हसि सुव्रत।</a-v><a-v>शरमोक्षे गमिष्यामि महेन्द्रं पर्वतोत्तमम्॥ २०</a-v></p>
<p id="1.75.21"><a-v>तथा ब्रुवति रामे तु जामदग्न्ये प्रतापवान्।</a-v><a-v>रामो दाशरथिः श्रीमांश्चिक्षेप शरमुत्तमम्॥ २१</a-v></p>
<p id="1.75.22"><a-v>ततो वितिमिराः सर्वा दिशा चोपदिशस्तथा।</a-v><a-v>सुराः सर्षिगणा रामं प्रशशंसुरुदायुधम्॥ २२</a-v></p>
<p id="1.75.23"><a-v>रामं दाशरथिं रामो जामदग्न्यः प्रशस्य च।</a-v><a-v>ततः प्रदक्षिणीकृत्य जगामात्मगतिं प्रभुः॥ २३</a-v></p>
<p><a-v>इति श्रीरामायणे बालकाण्डे पञ्चसप्ततितमः सर्गः ॥ ७५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
