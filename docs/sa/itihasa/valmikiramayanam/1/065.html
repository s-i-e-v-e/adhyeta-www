<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/065.sxml"><a-title>वाल्मीकिरामायणम् बालकाण्डम् ६५ सर्गः</a-title><a-meta>
<p>Unique Words: 230</p>
</a-meta><hr><a-sec><p id="1.65.1"><a-v>ततः प्रभाते विमले कृतकर्मा नराधिपः।</a-v><a-v>विश्वामित्रं महात्मानमाजुहाव सराघवम्॥ १</a-v></p>
<p id="1.65.2"><a-v>तमर्चयित्वा धर्मात्मा शास्त्रदृष्टेन कर्मणा।</a-v><a-v>राघवौ च महात्मानौ तदा वाक्यमुवाच ह॥ २</a-v></p>
<p id="1.65.3"><a-v>भगवन्स्वागतं तेऽस्तु किं करोमि तवानघ।</a-v><a-v>भवानाज्ञापयतु मामाज्ञाप्यो भवता ह्यहम्॥ ३</a-v></p>
<p id="1.65.4"><a-v>एवमुक्तः स धर्मात्मा जनकेन महात्मना।</a-v><a-v>प्रत्युवाच मुनिर्वीरं वाक्यं वाक्यविशारदः॥ ४</a-v></p>
<p id="1.65.5"><a-v>पुत्रौ दशरथस्येमौ क्षत्रियौ लोकविश्रुतौ।</a-v><a-v>द्रष्टुकामौ धनुः श्रेष्ठं यदेतत्त्वयि तिष्ठति॥ ५</a-v></p>
<p id="1.65.6"><a-v>एतद्दर्शय भद्रं ते कृतकामौ नृपात्मजौ।</a-v><a-v>दर्शनादस्य धनुषो यथेष्टं प्रतियास्यतः॥ ६</a-v></p>
<p id="1.65.7"><a-v>एवमुक्तस्तु जनकः प्रत्युवाच महामुनिम्।</a-v><a-v>श्रूयतामस्य धनुषो यदर्थमिह तिष्ठति॥ ७</a-v></p>
<p id="1.65.8"><a-v>देवरात इति ख्यातो निमेः षष्ठो महीपतिः।</a-v><a-v>न्यासोऽयं तस्य भगवन्हस्ते दत्तो महात्मना॥ ८</a-v></p>
<p id="1.65.9"><a-v>दक्षयज्ञवधे पूर्वं धनुरायम्य वीर्यवान्।</a-v><a-v>रुद्रस्तु त्रिदशान्रोषात्सलीलमिदमब्रवीत्॥ ९</a-v></p>
<p id="1.65.10"><a-v>यस्माद्भागार्थिनो भागान्नाकल्पयत मे सुराः।</a-v><a-v>वराङ्गानि महार्हाणि धनुषा शातयामि वः॥ १०</a-v></p>
<p id="1.65.11"><a-v>ततो विमनसः सर्वे देवा वै मुनिपुंगव।</a-v><a-v>प्रसादयन्ति देवेशं तेषां प्रीतोऽभवद्भवः॥ ११</a-v></p>
<p id="1.65.12"><a-v>प्रीतियुक्तः स सर्वेषां ददौ तेषां महात्मनाम्॥ १२</a-v></p>
<p id="1.65.13"><a-v>तदेतद्देवदेवस्य धनूरत्नं महात्मनः।</a-v><a-v>न्यासभूतं तदा न्यस्तमस्माकं पूर्वके विभो॥ १३</a-v></p>
<p id="1.65.14"><a-v>अथ मे कृषतः क्षेत्रं लाङ्गलादुत्थिता मम।</a-v><a-v>क्षेत्रं शोधयता लब्ध्वा नाम्ना सीतेति विश्रुता॥ १४</a-v></p>
<p id="1.65.15"><a-v>भूतलादुत्थिता सा तु व्यवर्धत ममात्मजा।</a-v><a-v>वीर्यशुल्केति मे कन्या स्थापितेयमयोनिजा॥ १५</a-v></p>
<p id="1.65.16"><a-v>भूतलादुत्थितां तां तु वर्धमानां ममात्मजाम्।</a-v><a-v>वरयामासुरागम्य राजानो मुनिपुंगव॥ १६</a-v></p>
<p id="1.65.17"><a-v>तेषां वरयतां कन्यां सर्वेषां पृथिवीक्षिताम्।</a-v><a-v>वीर्यशुल्केति भगवन्न ददामि सुतामहम्॥ १७</a-v></p>
<p id="1.65.18"><a-v>ततः सर्वे नृपतयः समेत्य मुनिपुंगव।</a-v><a-v>मिथिलामभ्युपागम्य वीर्यं जिज्ञासवस्तदा॥ १८</a-v></p>
<p id="1.65.19"><a-v>तेषां जिज्ञासमानानां वीर्यं धनुरुपाहृतम्।</a-v><a-v>न शेकुर्ग्रहणे तस्य धनुषस्तोलनेऽपि वा॥ १९</a-v></p>
<p id="1.65.20"><a-v>तेषां वीर्यवतां वीर्यमल्पं ज्ञात्वा महामुने।</a-v><a-v>प्रत्याख्याता नृपतयस्तन्निबोध तपोधन॥ २०</a-v></p>
<p id="1.65.21"><a-v>ततः परमकोपेन राजानो मुनिपुंगव।</a-v><a-v>अरुन्धन्मिथिलां सर्वे वीर्यसंदेहमागताः॥ २१</a-v></p>
<p id="1.65.22"><a-v>आत्मानमवधूतं ते विज्ञाय मुनिपुंगव।</a-v><a-v>रोषेण महताविष्टाः पीडयन्मिथिलां पुरीम्॥ २२</a-v></p>
<p id="1.65.23"><a-v>ततः संवत्सरे पूर्णे क्षयं यातानि सर्वशः।</a-v><a-v>साधनानि मुनिरेष्ठ ततोऽहं भृशदुःखितः॥ २३</a-v></p>
<p id="1.65.24"><a-v>ततो देवगणान्सर्वांस्तपसाहं प्रसादयम्।</a-v><a-v>ददुश्च परमप्रीताश्चतुरङ्गबलं सुराः॥ २४</a-v></p>
<p id="1.65.25"><a-v>ततो भग्ना नृपतयो हन्यमाना दिशो ययुः।</a-v><a-v>अवीर्या वीर्यसंदिग्धा सामात्याः पापकारिणः॥ २५</a-v></p>
<p id="1.65.26"><a-v>तदेतन्मुनिशार्दूल धनुः परमभास्वरम्।</a-v><a-v>रामलक्ष्मणयोश्चापि दर्शयिष्यामि सुव्रत॥ २६</a-v></p>
<p id="1.65.27"><a-v>यद्यस्य धनुषो रामः कुर्यादारोपणं मुने।</a-v><a-v>सुतामयोनिजां सीतां दद्यां दाशरथेरहम्॥ २७</a-v></p>
<p><a-v>इति श्रीरामायणे बालकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
