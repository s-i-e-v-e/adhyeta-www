<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/054.sxml"><a-title>वाल्मीकिरामायणम् बालकाण्डम् ५४ सर्गः</a-title><a-meta>
<p>Unique Words: 239</p>
</a-meta><hr><a-sec><p id="1.54.1"><a-v>ततस्तानाकुलान्दृष्ट्वा विश्वामित्रास्त्रमोहितान्।</a-v><a-v>वसिष्ठश्चोदयामास कामधुक्सृज योगतः॥ १</a-v></p>
<p id="1.54.2"><a-v>तस्या हुम्भारवाज्जाताः काम्बोजा रविसंनिभाः।</a-v><a-v>ऊधसस्त्वथ संजाताः पह्लवाः शस्त्रपाणयः॥ २</a-v></p>
<p id="1.54.3"><a-v>योनिदेशाच्च यवनः शकृद्देशाच्छकास्तथा।</a-v><a-v>रोमकूपेषु मेच्छाश्च हरीताः सकिरातकाः॥ ३</a-v></p>
<p id="1.54.4"><a-v>तैस्तन्निषूदितं सैन्यं विश्वमित्रस्य तत्क्षणात्।</a-v><a-v>सपदातिगजं साश्वं सरथं रघुनन्दन॥ ४</a-v></p>
<p id="1.54.5"><a-v>दृष्ट्वा निषूदितं सैन्यं वसिष्ठेन महात्मना।</a-v><a-v>विश्वामित्रसुतानां तु शतं नानाविधायुधम्॥ ५</a-v></p>
<p id="1.54.6"><a-v>अभ्यधावत्सुसंक्रुद्धं वसिष्ठं जपतां वरम्।</a-v><a-v>हुंकारेणैव तान्सर्वान्निर्ददाह महानृषिः॥ ६</a-v></p>
<p id="1.54.7"><a-v>ते साश्वरथपादाता वसिष्ठेन महात्मना।</a-v><a-v>भस्मीकृता मुहूर्तेन विश्वामित्रसुतास्तदा॥ ७</a-v></p>
<p id="1.54.8"><a-v>दृष्ट्वा विनाशितान्पुत्रान्बलं च सुमहायशाः।</a-v><a-v>सव्रीडश्चिन्तयाविष्टो विश्वामित्रोऽभवत्तदा॥ ८</a-v></p>
<p id="1.54.9"><a-v>संदुर इव निर्वेगो भग्नदंष्ट्र इवोरगः।</a-v><a-v>उपरक्त इवादित्यः सद्यो निष्प्रभतां गतः॥ ९</a-v></p>
<p id="1.54.10"><a-v>हतपुत्रबलो दीनो लूनपक्ष इव द्विजः।</a-v><a-v>हतदर्पो हतोत्साहो निर्वेदं समपद्यत॥ १०</a-v></p>
<p id="1.54.11"><a-v>स पुत्रमेकं राज्याय पालयेति नियुज्य च।</a-v><a-v>पृथिवीं क्षत्रधर्मेण वनमेवान्वपद्यत॥ ११</a-v></p>
<p id="1.54.12"><a-v>स गत्वा हिमवत्पार्श्वं किंनरोरगसेवितम्।</a-v><a-v>महादेवप्रसादार्थं तपस्तेपे महातपाः॥ १२</a-v></p>
<p id="1.54.13"><a-v>केनचित्त्वथ कालेन देवेशो वृषभध्वजः।</a-v><a-v>दर्शयामास वरदो विश्वामित्रं महामुनिम्॥ १३</a-v></p>
<p id="1.54.14"><a-v>किमर्थं तप्यसे राजन्ब्रूहि यत्ते विवक्षितम्।</a-v><a-v>वरदोऽस्मि वरो यस्ते काङ्क्षितः सोऽभिधीयताम्॥ १४</a-v></p>
<p id="1.54.15"><a-v>एवमुक्तस्तु देवेन विश्वामित्रो महातपाः।</a-v><a-v>प्रणिपत्य महादेवमिदं वचनमब्रवीत्॥ १५</a-v></p>
<p id="1.54.16"><a-v>यदि तुष्टो महादेव धनुर्वेदो ममानघ।</a-v><a-v>साङ्गोपाङ्गोपनिषदः सरहस्यः प्रदीयताम्॥ १६</a-v></p>
<p id="1.54.17"><a-v>यानि देवेषु चास्त्राणि दानवेषु महर्षिषु।</a-v><a-v>गन्धर्वयक्षरक्षःसु प्रतिभान्तु ममानघ॥ १७</a-v></p>
<p id="1.54.18"><a-v>तव प्रसादाद्भवतु देवदेव ममेप्सितम्।</a-v><a-v>एवमस्त्विति देवेशो वाक्यमुक्त्वा दिवं गतः॥ १८</a-v></p>
<p id="1.54.19"><a-v>प्राप्य चास्त्राणि राजर्षिर्विश्वामित्रो महाबलः।</a-v><a-v>दर्पेण महता युक्तो दर्पपूर्णोऽभवत्तदा॥ १९</a-v></p>
<p id="1.54.20"><a-v>विवर्धमानो वीर्येण समुद्र इव पर्वणि।</a-v><a-v>हतमेव तदा मेने वसिष्ठमृषिसत्तमम्॥ २०</a-v></p>
<p id="1.54.21"><a-v>ततो गत्वाश्रमपदं मुमोचास्त्राणि पार्थिवः।</a-v><a-v>यैस्तत्तपोवनं सर्वं निर्दग्धं चास्त्रतेजसा॥ २१</a-v></p>
<p id="1.54.22"><a-v>उदीर्यमाणमस्त्रं तद्विश्वामित्रस्य धीमतः।</a-v><a-v>दृष्ट्वा विप्रद्रुता भीता मुनयः शतशो दिशः॥ २२</a-v></p>
<p id="1.54.23"><a-v>वसिष्ठस्य च ये शिष्यास्तथैव मृगपक्षिणः।</a-v><a-v>विद्रवन्ति भयाद्भीता नानादिग्भ्यः सहस्रशः॥ २३</a-v></p>
<p id="1.54.24"><a-v>वसिष्ठस्याश्रमपदं शून्यमासीन्महात्मनः।</a-v><a-v>मुहूर्तमिव निःशब्दमासीदीरिणसंनिभम्॥ २४</a-v></p>
<p id="1.54.25"><a-v>वदतो वै वसिष्ठस्य मा भैष्टेति मुहुर्मुहुः।</a-v><a-v>नाशयाम्यद्य गाधेयं नीहारमिव भास्करः॥ २५</a-v></p>
<p id="1.54.26"><a-v>एवमुक्त्वा महातेजा वसिष्ठो जपतां वरः।</a-v><a-v>विश्वामित्रं तदा वाक्यं सरोषमिदमब्रवीत्॥ २६</a-v></p>
<p id="1.54.27"><a-v>आश्रमं चिरसंवृद्धं यद्विनाशितवानसि।</a-v><a-v>दुराचारोऽसि यन्मूढ तस्मात्त्वं न भविष्यसि॥ २७</a-v></p>
<p id="1.54.28"><a-v>इत्युक्त्वा परमक्रुद्धो दण्डमुद्यम्य सत्वरः।</a-v><a-v>विधूम इव कालाग्निर्यमदण्डमिवापरम्॥ २८</a-v></p>
<p><a-v>इति श्रीरामायणे बालकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
