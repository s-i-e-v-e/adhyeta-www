<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/019.sxml"><a-title>वाल्मीकिरामायणम् बालकाण्डम् १९ सर्गः</a-title><a-meta>
<p>Unique Words: 232</p>
</a-meta><hr><a-sec><p id="1.19.1"><a-v>तच्छ्रुत्वा राजशार्दूल विश्वामित्रस्य भाषितम्।</a-v><a-v>मुहूर्तमिव निःसंज्ञः संज्ञावानिदमब्रवीत्॥ १</a-v></p>
<p id="1.19.2"><a-v>ऊनषोडशवर्षो मे रामो राजीवलोचनः।</a-v><a-v>न युद्धयोग्यतामस्य पश्यामि सह राक्षसैः॥ २</a-v></p>
<p id="1.19.3"><a-v>इयमक्षौहिणी पूर्णा यस्याहं पतिरीश्वरः।</a-v><a-v>अनया संवृतो गत्वा योधाहं तैर्निशाचरैः॥ ३</a-v></p>
<p id="1.19.4"><a-v>इमे शूराश्च विक्रान्ता भृत्या मेऽस्त्रविशारदाः।</a-v><a-v>योग्या रक्षोगणैर्योद्धुं न रामं नेतुमर्हसि॥ ४</a-v></p>
<p id="1.19.5"><a-v>अहमेव धनुष्पाणिर्गोप्ता समरमूर्धनि।</a-v><a-v>यावत्प्राणान्धरिष्यामि तावद्योत्स्ये निशाचरैः॥ ५</a-v></p>
<p id="1.19.6"><a-v>निर्विघ्ना व्रतचर्या सा भविष्यति सुरक्षिता।</a-v><a-v>अहं तत्र गमिष्यामि न राम नेतुमर्हसि॥ ६</a-v></p>
<p id="1.19.7"><a-v>बालो ह्यकृतविद्यश्च न च वेत्ति बलाबलम्।</a-v><a-v>न चास्त्रबलसंयुक्तो न च युद्धविशारदः।</a-v><a-v>न चासौ रक्षसां योग्यः कूटयुद्धा हि ते ध्रुवम्॥ ७</a-v></p>
<p id="1.19.8"><a-v>विप्रयुक्तो हि रामेण मुहूर्तमपि नोत्सहे।</a-v><a-v>जीवितुं मुनिशार्दूल न रामं नेतुमर्हसि॥ ८</a-v></p>
<p id="1.19.9"><a-v>यदि वा राघवं ब्रह्मन्नेतुमिच्छसि सुव्रत।</a-v><a-v>चतुरङ्गसमायुक्तं मया सह च तं नय॥ ९</a-v></p>
<p id="1.19.10"><a-v>षष्टिर्वर्षसहस्राणि जातस्य मम कौशिक।</a-v><a-v>दुःखेनोत्पादितश्चायं न रामं नेतुमर्हसि॥ १०</a-v></p>
<p id="1.19.11"><a-v>चतुर्णामात्मजानां हि प्रीतिः परमिका मम।</a-v><a-v>ज्येष्ठं धर्मप्रधानं च न रामं नेतुमर्हसि॥ ११</a-v></p>
<p id="1.19.12"><a-v>किं वीर्या राक्षसास्ते च कस्य पुत्राश्च के च ते।</a-v><a-v>कथं प्रमाणाः के चैतान्रक्षन्ति मुनिपुंगव॥ १२</a-v></p>
<p id="1.19.13"><a-v>कथं च प्रतिकर्तव्यं तेषां रामेण रक्षसाम्।</a-v><a-v>मामकैर्वा बलैर्ब्रह्मन्मया वा कूटयोधिनाम्॥ १३</a-v></p>
<p id="1.19.14"><a-v>सर्वं मे शंस भगवन्कथं तेषां मया रणे।</a-v><a-v>स्थातव्यं दुष्टभावानां वीर्योत्सिक्ता हि राक्षसाः॥ १४</a-v></p>
<p id="1.19.15"><a-v>तस्य तद्वचनं श्रुत्वा विश्वामित्रोऽभ्यभाषत।</a-v><a-v>पौलस्त्यवंशप्रभवो रावणो नाम राक्षसः॥ १५</a-v></p>
<p id="1.19.16"><a-v>स ब्रह्मणा दत्तवरस्त्रैलोक्यं बाधते भृशम्।</a-v><a-v>महाबलो महावीर्यो राक्षसैर्बहुभिर्वृतः॥ १६</a-v></p>
<p id="1.19.17"><a-v>श्रूयते हि महावीर्यो रावणो राक्षसाधिपः।</a-v><a-v>साक्षाद्वैश्रवणभ्राता पुत्रो विश्रवसो मुनेः॥ १७</a-v></p>
<p id="1.19.18"><a-v>यदा स्वयं न यज्ञस्य विघ्नकर्ता महाबलः।</a-v><a-v>तेन संचोदितौ तौ तु राक्षसौ सुमहाबलौ।</a-v><a-v>मारीचश्च सुबाहुश्च यज्ञविघ्नं करिष्यतः॥ १८</a-v></p>
<p id="1.19.19"><a-v>इत्युक्तो मुनिना तेन राजोवाच मुनिं तदा।</a-v><a-v>न हि शक्तोऽस्मि संग्रामे स्थातुं तस्य दुरात्मनः॥ १९</a-v></p>
<p id="1.19.20"><a-v>स त्वं प्रसादं धर्मज्ञ कुरुष्व मम पुत्रके।</a-v><a-v>देवदानवगन्धर्वा यक्षाः पतगपन्नगाः॥ २०</a-v></p>
<p id="1.19.21"><a-v>न शक्ता रावणं सोढुं किं पुनर्मानवा युधि।</a-v><a-v>स हि वीर्यवतां वीर्यमादत्ते युधि राक्षसः॥ २१</a-v></p>
<p id="1.19.22"><a-v>तेन चाहं न शक्तोऽस्मि संयोद्धुं तस्य वा बलैः।</a-v><a-v>सबलो वा मुनिश्रेष्ठ सहितो वा ममात्मजैः॥ २२</a-v></p>
<p id="1.19.23"><a-v>कथमप्यमरप्रख्यं संग्रामाणामकोविदम्।</a-v><a-v>बालं मे तनयं ब्रह्मन्नैव दास्यामि पुत्रकम्॥ २३</a-v></p>
<p id="1.19.24"><a-v>अथ कालोपमौ युद्धे सुतौ सुन्दोपसुन्दयोः।</a-v><a-v>यज्ञविघ्नकरौ तौ ते नैव दास्यामि पुत्रकम्॥ २४</a-v></p>
<p id="1.19.25"><a-v>मारीचश्च सुबाहुश्च वीर्यवन्तौ सुशिक्षितौ।</a-v><a-v>तयोरन्यतरेणाहं योद्धा स्यां ससुहृद्गणः॥ २५</a-v></p>
<p><a-v>इति श्रीरामायणे बालकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
