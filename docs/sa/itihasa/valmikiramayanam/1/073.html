<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/073.sxml"><a-title>वाल्मीकिरामायणम् बालकाण्डम् ७३ सर्गः</a-title><a-meta>
<p>Unique Words: 217</p>
</a-meta><hr><a-sec><p id="1.73.1"><a-v>अथ रात्र्यां व्यतीतायां विश्वामित्रो महामुनिः।</a-v><a-v>आपृच्छ्य तौ च राजानौ जगामोत्तरपर्वतम्॥ १</a-v></p>
<p id="1.73.2"><a-v>विश्वामित्रो गते राजा वैदेहं मिथिलाधिपम्।</a-v><a-v>आपृच्छ्याथ जगामाशु राजा दशरथः पुरीम्॥ २</a-v></p>
<p id="1.73.3"><a-v>अथ राजा विदेहानां ददौ कन्याधनं बहु।</a-v><a-v>गवां शतसहस्राणि बहूनि मिथिलेश्वरः॥ ३</a-v></p>
<p id="1.73.4"><a-v>कम्बलानां च मुख्यानां क्षौमकोट्यम्बराणि च।</a-v><a-v>हस्त्यश्वरथपादातं दिव्यरूपं स्वलंकृतम्॥ ४</a-v></p>
<p id="1.73.5"><a-v>ददौ कन्या पिता तासां दासीदासमनुत्तमम्।</a-v><a-v>हिरण्यस्य सुवर्णस्य मुक्तानां विद्रुमस्य च॥ ५</a-v></p>
<p id="1.73.6"><a-v>ददौ परमसंहृष्टः कन्याधनमनुत्तमम्।</a-v><a-v>दत्त्वा बहुधनं राजा समनुज्ञाप्य पार्थिवम्॥ ६</a-v></p>
<p id="1.73.7"><a-v>प्रविवेश स्वनिलयं मिथिलां मिथिलेश्वरः।</a-v><a-v>राजाप्ययोध्याधिपतिः सह पुत्रैर्महात्मभिः॥ ७</a-v></p>
<p id="1.73.8"><a-v>ऋषीन्सर्वान्पुरस्कृत्य जगाम सबलानुगः।</a-v><a-v>गच्छन्तं तु नरव्याघ्रं सर्षिसंघं सराघवम्॥ ८</a-v></p>
<p id="1.73.9"><a-v>घोराः स्म पक्षिणो वाचो व्याहरन्ति ततस्ततः।</a-v><a-v>भौमाश्चैव मृगाः सर्वे गच्छन्ति स्म प्रदक्षिणम्॥ ९</a-v></p>
<p id="1.73.10"><a-v>तान्दृष्ट्वा राजशार्दूलो वसिष्ठं पर्यपृच्छत।</a-v><a-v>असौम्याः पक्षिणो घोरा मृगाश्चापि प्रदक्षिणाः।</a-v><a-v>किमिदं हृदयोत्कम्पि मनो मम विषीदति॥ १०</a-v></p>
<p id="1.73.11"><a-v>राज्ञो दशरथस्यैतच्छ्रुत्वा वाक्यं महानृषिः।</a-v><a-v>उवाच मधुरां वाणीं श्रूयतामस्य यत्फलम्॥ ११</a-v></p>
<p id="1.73.12"><a-v>उपस्थितं भयं घोरं दिव्यं पक्षिमुखाच्च्युतम्।</a-v><a-v>मृगाः प्रशमयन्त्येते संतापस्त्यज्यतामयम्॥ १२</a-v></p>
<p id="1.73.13"><a-v>तेषां संवदतां तत्र वायुः प्रादुर्बभूव ह।</a-v><a-v>कम्पयन्मेदिनीं सर्वां पातयंश्च द्रुमाञ्शुभान्॥ १३</a-v></p>
<p id="1.73.14"><a-v>तमसा संवृतः सूर्यः सर्वा न प्रबभुर्दिशः।</a-v><a-v>भस्मना चावृतं सर्वं संमूढमिव तद्बलम्॥ १४</a-v></p>
<p id="1.73.15"><a-v>वसिष्ठ ऋषयश्चान्ये राजा च ससुतस्तदा।</a-v><a-v>ससंज्ञा इव तत्रासन्सर्वमन्यद्विचेतनम्॥ १५</a-v></p>
<p id="1.73.16"><a-v>तस्मिंस्तमसि घोरे तु भस्मच्छन्नेव सा चमूः।</a-v><a-v>ददर्श भीमसंकाशं जटामण्डलधारिणम्॥ १६</a-v></p>
<p id="1.73.17"><a-v>कैलासमिव दुर्धर्षं कालाग्निमिव दुःसहम्।</a-v><a-v>ज्वलन्तमिव तेजोभिर्दुर्निरीक्ष्यं पृथग्जनैः॥ १७</a-v></p>
<p id="1.73.18"><a-v>स्कन्धे चासज्य परशुं धनुर्विद्युद्गणोपमम्।</a-v><a-v>प्रगृह्य शरमुख्यं च त्रिपुरघ्नं यथा हरम्॥ १८</a-v></p>
<p id="1.73.19"><a-v>तं दृष्ट्वा भीमसंकाशं ज्वलन्तमिव पावकम्।</a-v><a-v>वसिष्ठप्रमुखा विप्रा जपहोमपरायणाः।</a-v><a-v>संगता मुनयः सर्वे संजजल्पुरथो मिथः॥ १९</a-v></p>
<p id="1.73.20"><a-v>कच्चित्पितृवधामर्षी क्षत्रं नोत्सादयिष्यति।</a-v><a-v>पूर्वं क्षत्रवधं कृत्वा गतमन्युर्गतज्वरः।</a-v><a-v>क्षत्रस्योत्सादनं भूयो न खल्वस्य चिकीर्षितम्॥ २०</a-v></p>
<p id="1.73.21"><a-v>एवमुक्त्वार्घ्यमादाय भार्गवं भीमदर्शनम्।</a-v><a-v>ऋषयो राम रामेति मधुरां वाचमब्रुवन्॥ २१</a-v></p>
<p id="1.73.22"><a-v>प्रतिगृह्य तु तां पूजामृषिदत्तां प्रतापवान्।</a-v><a-v>रामं दाशरथिं रामो जामदग्न्योऽभ्यभाषत॥ २२</a-v></p>
<p><a-v>इति श्रीरामायणे बालकाण्डे त्रिसप्ततितमः सर्गः ॥ ७३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
