<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ३४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/034.sxml"><a-title>वाल्मीकिरामायणम् बालकाण्डम् ३४ सर्गः</a-title><a-meta>
<p>Unique Words: 210</p>
</a-meta><hr><a-sec><p id="1.34.1"><a-v>उपास्य रात्रिशेषं तु शोणाकूले महर्षिभिः।</a-v><a-v>निशायां सुप्रभातायां विश्वामित्रोऽभ्यभाषत॥ १</a-v></p>
<p id="1.34.2"><a-v>सुप्रभाता निशा राम पूर्वा संध्या प्रवर्तते।</a-v><a-v>उत्तिष्ठोत्तिष्ठ भद्रं ते गमनायाभिरोचय॥ २</a-v></p>
<p id="1.34.3"><a-v>तच्छ्रुत्वा वचनं तस्य कृत्वा पौर्वाह्णिकीं क्रियाम्।</a-v><a-v>गमनं रोचयामास वाक्यं चेदमुवाच ह॥ ३</a-v></p>
<p id="1.34.4"><a-v>अयं शोणः शुभजलो गाधः पुलिनमण्डितः।</a-v><a-v>कतरेण पथा ब्रह्मन्संतरिष्यामहे वयम्॥ ४</a-v></p>
<p id="1.34.5"><a-v>एवमुक्तस्तु रामेण विश्वामित्रोऽब्रवीदिदम्।</a-v><a-v>एष पन्था मयोद्दिष्टो येन यान्ति महर्षयः॥ ५</a-v></p>
<p id="1.34.6"><a-v>ते गत्वा दूरमध्वानं गतेऽर्धदिवसे तदा।</a-v><a-v>जाह्नवीं सरितां श्रेष्ठां ददृशुर्मुनिसेविताम्॥ ६</a-v></p>
<p id="1.34.7"><a-v>तां दृष्ट्वा पुण्यसलिलां हंससारससेविताम्।</a-v><a-v>बभूवुर्मुदिताः सर्वे मुनयः सहराघवाः।</a-v><a-v>तस्यास्तीरे ततश्चक्रुस्ते आवासपरिग्रहम्॥ ७</a-v></p>
<p id="1.34.8"><a-v>ततः स्नात्वा यथान्यायं संतर्प्य पितृदेवताः।</a-v><a-v>हुत्वा चैवाग्निहोत्राणि प्राश्य चामृतवद्धविः॥ ८</a-v></p>
<p id="1.34.9"><a-v>विविशुर्जाह्नवीतीरे शुचौ मुदितमानसाः।</a-v><a-v>विश्वामित्रं महात्मानं परिवार्य समन्ततः॥ ९</a-v></p>
<p id="1.34.10"><a-v>संप्रहृष्टमना रामो विश्वामित्रमथाब्रवीत्।</a-v><a-v>भगवञ्श्रोतुमिच्छामि गङ्गां त्रिपथगां नदीम्।</a-v><a-v>त्रैलोक्यं कथमाक्रम्य गता नदनदीपतिम्॥ १०</a-v></p>
<p id="1.34.11"><a-v>चोदितो राम वाक्येन विश्वामित्रो महामुनिः।</a-v><a-v>वृद्धिं जन्म च गङ्गाया वक्तुमेवोपचक्रमे॥ ११</a-v></p>
<p id="1.34.12"><a-v>शैलेन्द्रो हिमवान्नाम धातूनामाकरो महान्।</a-v><a-v>तस्य कन्या द्वयं राम रूपेणाप्रतिमं भुवि॥ १२</a-v></p>
<p id="1.34.13"><a-v>या मेरुदुहिता राम तयोर्माता सुमध्यमा।</a-v><a-v>नाम्ना मेना मनोज्ञा वै पत्नी हिमवतः प्रिया॥ १३</a-v></p>
<p id="1.34.14"><a-v>तस्यां गङ्गेयमभवज्ज्येष्ठा हिमवतः सुता।</a-v><a-v>उमा नाम द्वितीयाभूत्कन्या तस्यैव राघव॥ १४</a-v></p>
<p id="1.34.15"><a-v>अथ ज्येष्ठां सुराः सर्वे देवतार्थचिकीर्षया।</a-v><a-v>शैलेन्द्रं वरयामासुर्गङ्गां त्रिपथगां नदीम्॥ १५</a-v></p>
<p id="1.34.16"><a-v>ददौ धर्मेण हिमवांस्तनयां लोकपावनीम्।</a-v><a-v>स्वच्छन्दपथगां गङ्गां त्रैलोक्यहितकाम्यया॥ १६</a-v></p>
<p id="1.34.17"><a-v>प्रतिगृह्य त्रिलोकार्थं त्रिलोकहितकारिणः।</a-v><a-v>गङ्गामादाय तेऽगच्छन्कृतार्थेनान्तरात्मना॥ १७</a-v></p>
<p id="1.34.18"><a-v>या चान्या शैलदुहिता कन्यासीद्रघुनन्दन।</a-v><a-v>उग्रं सा व्रतमास्थाय तपस्तेपे तपोधना॥ १८</a-v></p>
<p id="1.34.19"><a-v>उग्रेण तपसा युक्तां ददौ शैलवरः सुताम्।</a-v><a-v>रुद्रायाप्रतिरूपाय उमां लोकनमस्कृताम्॥ १९</a-v></p>
<p id="1.34.20"><a-v>एते ते शैल राजस्य सुते लोकनमस्कृते।</a-v><a-v>गङ्गा च सरितां श्रेष्ठा उमा देवी च राघव॥ २०</a-v></p>
<p id="1.34.21"><a-v>एतत्ते धर्ममाख्यातं यथा त्रिपथगा नदी।</a-v><a-v>खं गता प्रथमं तात गतिं गतिमतां वर॥ २१</a-v></p>
<p><a-v>इति श्रीरामायणे बालकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
