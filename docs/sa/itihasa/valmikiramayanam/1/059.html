<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/059.sxml"><a-title>वाल्मीकिरामायणम् बालकाण्डम् ५९ सर्गः</a-title><a-meta>
<p>Unique Words: 274</p>
</a-meta><hr><a-sec><p id="1.59.1"><a-v>तपोबलहतान्कृत्वा वासिष्ठान्समहोदयान्।</a-v><a-v>ऋषिमध्ये महातेजा विश्वामित्रोऽभ्यभाषत॥ १</a-v></p>
<p id="1.59.2"><a-v>अयमिक्ष्वाकुदायादस्त्रिशङ्कुरिति विश्रुतः।</a-v><a-v>धर्मिष्ठश्च वदान्यश्च मां चैव शरणं गतः।</a-v><a-v>स्वेनानेन शरीरेण देवलोकजिगीषया॥ २</a-v></p>
<p id="1.59.3"><a-v>यथायं स्वशरीरेण देवलोकं गमिष्यति।</a-v><a-v>तथा प्रवर्त्यतां यज्ञो भवद्भिश्च मया सह॥ ३</a-v></p>
<p id="1.59.4"><a-v>विश्वामित्रवचः श्रुत्वा सर्व एव महर्षयः।</a-v><a-v>ऊचुः समेत्य सहिता धर्मज्ञा धर्मसंहितम्॥ ४</a-v></p>
<p id="1.59.5"><a-v>अयं कुशिकदायादो मुनिः परमकोपनः।</a-v><a-v>यदाह वचनं सम्यगेतत्कार्यं न संशयः॥ ५</a-v></p>
<p id="1.59.6"><a-v>अग्निकल्पो हि भगवाञ्शापं दास्यति रोषितः।</a-v><a-v>तस्मात्प्रवर्त्यतां यज्ञः सशरीरो यथा दिवम्।</a-v><a-v>गच्छेदिक्ष्वाकुदायादो विश्वामित्रस्य तेजसा॥ ६</a-v></p>
<p id="1.59.7"><a-v>ततः प्रवर्त्यतां यज्ञः सर्वे समधितिष्ठते॥ ७</a-v></p>
<p id="1.59.8"><a-v>एवमुक्त्वा महर्षयः संजह्रुस्ताः क्रियास्तदा।</a-v><a-v>याजकाश्च महातेजा विश्वामित्रोऽभवत्क्रतौ॥ ८</a-v></p>
<p id="1.59.9"><a-v>ऋत्विजश्चानुपूर्व्येण मन्त्रवन्मन्त्रकोविदाः।</a-v><a-v>चक्रुः सर्वाणि कर्माणि यथाकल्पं यथाविधि॥ ९</a-v></p>
<p id="1.59.10"><a-v>ततः कालेन महता विश्वामित्रो महातपाः।</a-v><a-v>चकारावाहनं तत्र भागार्थं सर्वदेवताः॥ १०</a-v></p>
<p id="1.59.11"><a-v>नाह्यागमंस्तदाहूता भागार्थं सर्वदेवताः।</a-v><a-v>ततः क्रोधसमाविष्टो विश्वमित्रो महामुनिः॥ ११</a-v></p>
<p id="1.59.12"><a-v>स्रुवमुद्यम्य सक्रोधस्त्रिशङ्कुमिदमब्रवीत्।</a-v><a-v>पश्य मे तपसो वीर्यं स्वार्जितस्य नरेश्वर॥ १२</a-v></p>
<p id="1.59.13"><a-v>एष त्वां स्वशरीरेण नयामि स्वर्गमोजसा।</a-v><a-v>दुष्प्रापं स्वशरीरेण दिवं गच्छ नराधिप॥ १३</a-v></p>
<p id="1.59.14"><a-v>स्वार्जितं किंचिदप्यस्ति मया हि तपसः फलम्।</a-v><a-v>राजंस्त्वं तेजसा तस्य सशरीरो दिवं व्रज॥ १४</a-v></p>
<p id="1.59.15"><a-v>उक्तवाक्ये मुनौ तस्मिन्सशरीरो नरेश्वरः।</a-v><a-v>दिवं जगाम काकुत्स्थ मुनीनां पश्यतां तदा॥ १५</a-v></p>
<p id="1.59.16"><a-v>देवलोकगतं दृष्ट्वा त्रिशङ्कुं पाकशासनः।</a-v><a-v>सह सर्वैः सुरगणैरिदं वचनमब्रवीत्॥ १६</a-v></p>
<p id="1.59.17"><a-v>त्रिशङ्को गच्छ भूयस्त्वं नासि स्वर्गकृतालयः।</a-v><a-v>गुरुशापहतो मूढ पत भूमिमवाक्शिराः॥ १७</a-v></p>
<p id="1.59.18"><a-v>एवमुक्तो महेन्द्रेण त्रिशङ्कुरपतत्पुनः।</a-v><a-v>विक्रोशमानस्त्राहीति विश्वामित्रं तपोधनम्॥ १८</a-v></p>
<p id="1.59.19"><a-v>तच्छ्रुत्वा वचनं तस्य क्रोशमानस्य कौशिकः।</a-v><a-v>रोषमाहारयत्तीव्रं तिष्ठ तिष्ठेति चाब्रवीत्॥ १९</a-v></p>
<p id="1.59.20"><a-v>ऋषिमध्ये स तेजस्वी प्रजापतिरिवापरः।</a-v><a-v>सृजन्दक्षिणमार्गस्थान्सप्तर्षीनपरान्पुनः॥ २०</a-v></p>
<p id="1.59.21"><a-v>नक्षत्रमालामपरामसृजत्क्रोधमूर्छितः।</a-v><a-v>दक्षिणां दिशमास्थाय मुनिमध्ये महायशाः॥ २१</a-v></p>
<p id="1.59.22"><a-v>सृष्ट्वा नक्षत्रवंशं च क्रोधेन कलुषीकृतः।</a-v><a-v>अन्यमिन्द्रं करिष्यामि लोको वा स्यादनिन्द्रकः।</a-v><a-v>दैवतान्यपि स क्रोधात्स्रष्टुं समुपचक्रमे॥ २२</a-v></p>
<p id="1.59.23"><a-v>ततः परमसंभ्रान्ताः सर्षिसंघाः सुरर्षभाः।</a-v><a-v>विश्वामित्रं महात्मानमूचुः सानुनयं वचः॥ २३</a-v></p>
<p id="1.59.24"><a-v>अयं राजा महाभाग गुरुशापपरिक्षतः।</a-v><a-v>सशरीरो दिवं यातुं नार्हत्येव तपोधन॥ २४</a-v></p>
<p id="1.59.25"><a-v>तेषां तद्वचनं श्रुत्वा देवानां मुनिपुंगवः।</a-v><a-v>अब्रवीत्सुमहद्वाक्यं कौशिकः सर्वदेवताः॥ २५</a-v></p>
<p id="1.59.26"><a-v>सशरीरस्य भद्रं वस्त्रिशङ्कोरस्य भूपतेः।</a-v><a-v>आरोहणं प्रतिज्ञाय नानृतं कर्तुमुत्सहे॥ २६</a-v></p>
<p id="1.59.27"><a-v>सर्गोऽस्तु सशरीरस्य त्रिशङ्कोरस्य शाश्वतः।</a-v><a-v>नक्षत्राणि च सर्वाणि मामकानि ध्रुवाण्यथ॥ २७</a-v></p>
<p id="1.59.28"><a-v>यावल्लोका धरिष्यन्ति तिष्ठन्त्वेतानि सर्वशः।</a-v><a-v>मत्कृतानि सुराः सर्वे तदनुज्ञातुमर्हथ॥ २८</a-v></p>
<p id="1.59.29"><a-v>एवमुक्ताः सुराः सर्वे प्रत्यूचुर्मुनिपुंगवम्॥ २९</a-v></p>
<p id="1.59.30"><a-v>एवं भवतु भद्रं ते तिष्ठन्त्वेतानि सर्वशः।</a-v><a-v>गगने तान्यनेकानि वैश्वानरपथाद्बहिः॥ ३०</a-v></p>
<p id="1.59.31"><a-v>नक्षत्राणि मुनिश्रेष्ठ तेषु ज्योतिःषु जाज्वलन्।</a-v><a-v>अवाक्शिरास्त्रिशङ्कुश्च तिष्ठत्वमरसंनिभः॥ ३१</a-v></p>
<p id="1.59.32"><a-v>विश्वामित्रस्तु धर्मात्मा सर्वदेवैरभिष्टुतः।</a-v><a-v>ऋषिभिश्च महातेजा बाढमित्याह देवताः॥ ३२</a-v></p>
<p id="1.59.33"><a-v>ततो देवा महात्मानो मुनयश्च तपोधनाः।</a-v><a-v>जग्मुर्यथागतं सर्वे यज्ञस्यान्ते नरोत्तम॥ ३३</a-v></p>
<p><a-v>इति श्रीरामायणे बालकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
