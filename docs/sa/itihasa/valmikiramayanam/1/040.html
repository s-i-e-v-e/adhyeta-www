<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ४० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/040.sxml"><a-title>वाल्मीकिरामायणम् बालकाण्डम् ४० सर्गः</a-title><a-meta>
<p>Unique Words: 216</p>
</a-meta><hr><a-sec><p id="1.40.1"><a-v>पुत्रांश्चिरगताञ्ज्ञात्वा सगरो रघुनन्दन।</a-v><a-v>नप्तारमब्रवीद्राजा दीप्यमानं स्वतेजसा॥ १</a-v></p>
<p id="1.40.2"><a-v>शूरश्च कृतविद्यश्च पूर्वैस्तुल्योऽसि तेजसा।</a-v><a-v>पितॄणां गतिमन्विच्छ येन चाश्वोऽपहारितः॥ २</a-v></p>
<p id="1.40.3"><a-v>अन्तर्भौमानि सत्त्वानि वीर्यवन्ति महान्ति च।</a-v><a-v>तेषां त्वं प्रतिघातार्थं सासिं गृह्णीष्व कार्मुकम्॥ ३</a-v></p>
<p id="1.40.4"><a-v>अभिवाद्याभिवाद्यांस्त्वं हत्वा विघ्नकरानपि।</a-v><a-v>सिद्धार्थः संनिवर्तस्व मम यज्ञस्य पारगः॥ ४</a-v></p>
<p id="1.40.5"><a-v>एवमुक्तोंऽशुमान्सम्यक्सगरेण महात्मना।</a-v><a-v>धनुरादाय खड्गं च जगाम लघुविक्रमः॥ ५</a-v></p>
<p id="1.40.6"><a-v>स खातं पितृभिर्मार्गमन्तर्भौमं महात्मभिः।</a-v><a-v>प्रापद्यत नरश्रेष्ठ तेन राज्ञाभिचोदितः॥ ६</a-v></p>
<p id="1.40.7"><a-v>दैत्यदानवरक्षोभिः पिशाचपतगोरगैः।</a-v><a-v>पूज्यमानं महातेजा दिशागजमपश्यत॥ ७</a-v></p>
<p id="1.40.8"><a-v>स तं प्रदक्षिणं कृत्वा पृष्ट्वा चैव निरामयम्।</a-v><a-v>पितॄन्स परिपप्रच्छ वाजिहर्तारमेव च॥ ८</a-v></p>
<p id="1.40.9"><a-v>दिशागजस्तु तच्छ्रुत्वा प्रीत्याहांशुमतो वचः।</a-v><a-v>आसमञ्जकृतार्थस्त्वं सहाश्वः शीघ्रमेष्यसि॥ ९</a-v></p>
<p id="1.40.10"><a-v>तस्य तद्वचनं श्रुत्वा सर्वानेव दिशागजान्।</a-v><a-v>यथाक्रमं यथान्यायं प्रष्टुं समुपचक्रमे॥ १०</a-v></p>
<p id="1.40.11"><a-v>तैश्च सर्वैर्दिशापालैर्वाक्यज्ञैर्वाक्यकोविदैः।</a-v><a-v>पूजितः सहयश्चैव गन्तासीत्यभिचोदितः॥ ११</a-v></p>
<p id="1.40.12"><a-v>तेषां तद्वचनं श्रुत्वा जगाम लघुविक्रमः।</a-v><a-v>भस्मराशीकृता यत्र पितरस्तस्य सागराः॥ १२</a-v></p>
<p id="1.40.13"><a-v>स दुःखवशमापन्नस्त्वसमञ्जसुतस्तदा।</a-v><a-v>चुक्रोश परमार्तस्तु वधात्तेषां सुदुःखितः॥ १३</a-v></p>
<p id="1.40.14"><a-v>यज्ञियं च हयं तत्र चरन्तमविदूरतः।</a-v><a-v>ददर्श पुरुषव्याघ्रो दुःखशोकसमन्वितः॥ १४</a-v></p>
<p id="1.40.15"><a-v>ददर्श पुरुषव्याघ्रो कर्तुकामो जलक्रियाम्।</a-v><a-v>सलिलार्थी महातेजा न चापश्यज्जलाशयम्॥ १५</a-v></p>
<p id="1.40.16"><a-v>विसार्य निपुणां दृष्टिं ततोऽपश्यत्खगाधिपम्।</a-v><a-v>पितॄणां मातुलं राम सुपर्णमनिलोपमम्॥ १६</a-v></p>
<p id="1.40.17"><a-v>स चैनमब्रवीद्वाक्यं वैनतेयो महाबलः।</a-v><a-v>मा शुचः पुरुषव्याघ्र वधोऽयं लोकसंमतः॥ १७</a-v></p>
<p id="1.40.18"><a-v>कपिलेनाप्रमेयेन दग्धा हीमे महाबलाः।</a-v><a-v>सलिलं नार्हसि प्राज्ञ दातुमेषां हि लौकिकम्॥ १८</a-v></p>
<p id="1.40.19"><a-v>गङ्गा हिमवतो ज्येष्ठा दुहिता पुरुषर्षभ।</a-v><a-v>भस्मराशीकृतानेतान्पावयेल्लोकपावनी॥ १९</a-v></p>
<p id="1.40.20"><a-v>तया क्लिन्नमिदं भस्म गङ्गया लोककान्तया।</a-v><a-v>षष्टिं पुत्रसहस्राणि स्वर्गलोकं नयिष्यति॥ २०</a-v></p>
<p id="1.40.21"><a-v>गच्छ चाश्वं महाभाग संगृह्य पुरुषर्षभ।</a-v><a-v>यज्ञं पैतामहं वीर निर्वर्तयितुमर्हसि॥ २१</a-v></p>
<p id="1.40.22"><a-v>सुपर्णवचनं श्रुत्वा सोंऽशुमानतिवीर्यवान्।</a-v><a-v>त्वरितं हयमादाय पुनरायान्महायशाः॥ २२</a-v></p>
<p id="1.40.23"><a-v>ततो राजानमासाद्य दीक्षितं रघुनन्दन।</a-v><a-v>न्यवेदयद्यथावृत्तं सुपर्णवचनं तथा॥ २३</a-v></p>
<p id="1.40.24"><a-v>तच्छ्रुत्वा घोरसंकाशं वाक्यमंशुमतो नृपः।</a-v><a-v>यज्ञं निर्वर्तयामास यथाकल्पं यथाविधि॥ २४</a-v></p>
<p id="1.40.25"><a-v>स्वपुरं चागमच्छ्रीमानिष्टयज्ञो महीपतिः।</a-v><a-v>गङ्गायाश्चागमे राजा निश्चयं नाध्यगच्छत॥ २५</a-v></p>
<p id="1.40.26"><a-v>अगत्वा निश्चयं राजा कालेन महता महान्।</a-v><a-v>त्रिंशद्वर्षसहस्राणि राज्यं कृत्वा दिवं गतः॥ २६</a-v></p>
<p><a-v>इति श्रीरामायणे बालकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
