<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/053.sxml"><a-title>वाल्मीकिरामायणम् बालकाण्डम् ५३ सर्गः</a-title><a-meta>
<p>Unique Words: 187</p>
</a-meta><hr><a-sec><p id="1.53.1"><a-v>कामधेनुं वसिष्ठोऽपि यदा न त्यजते मुनिः।</a-v><a-v>तदास्य शबलां राम विश्वामित्रोऽन्वकर्षत॥ १</a-v></p>
<p id="1.53.2"><a-v>नीयमाना तु शबला राम राज्ञा महात्मना।</a-v><a-v>दुःखिता चिन्तयामास रुदन्ती शोककर्शिता॥ २</a-v></p>
<p id="1.53.3"><a-v>परित्यक्ता वसिष्ठेन किमहं सुमहात्मना।</a-v><a-v>याहं राजभृतैर्दीना ह्रियेयं भृशदुःखिता॥ ३</a-v></p>
<p id="1.53.4"><a-v>किं मयापकृतं तस्य महर्षेर्भावितात्मनः।</a-v><a-v>यन्मामनागसं भक्तामिष्टां त्यजति धार्मिकः॥ ४</a-v></p>
<p id="1.53.5"><a-v>इति सा चिन्तयित्वा तु निःश्वस्य च पुनः पुनः।</a-v><a-v>जगाम वेगेन तदा वसिष्ठं परमौजसं॥ ५</a-v></p>
<p id="1.53.6"><a-v>निर्धूय तांस्तदा भृत्याञ्शतशः शत्रुसूदन।</a-v><a-v>जगामानिलवेगेन पादमूलं महात्मनः॥ ६</a-v></p>
<p id="1.53.7"><a-v>शबला सा रुदन्ती च क्रोशन्ती चेदमब्रवीत्।</a-v><a-v>वसिष्ठस्याग्रतः स्थित्वा मेघदुन्दुभिराविणी॥ ७</a-v></p>
<p id="1.53.8"><a-v>भगवन्किं परित्यक्ता त्वयाहं ब्रह्मणः सुत।</a-v><a-v>यस्माद्राजभृता मां हि नयन्ते त्वत्सकाशतः॥ ८</a-v></p>
<p id="1.53.9"><a-v>एवमुक्तस्तु ब्रह्मर्षिरिदं वचनमब्रवीत्।</a-v><a-v>शोकसंतप्तहृदयां स्वसारमिव दुःखिताम्॥ ९</a-v></p>
<p id="1.53.10"><a-v>न त्वां त्यजामि शबले नापि मेऽपकृतं त्वया।</a-v><a-v>एष त्वां नयते राजा बलान्मत्तो महाबलः॥ १०</a-v></p>
<p id="1.53.11"><a-v>न हि तुल्यं बलं मह्यं राजा त्वद्य विशेषतः।</a-v><a-v>बली राजा क्षत्रियश्च पृथिव्याः पतिरेव च॥ ११</a-v></p>
<p id="1.53.12"><a-v>इयमक्षौहिणीपूर्णा सवाजिरथसंकुला।</a-v><a-v>हस्तिध्वजसमाकीर्णा तेनासौ बलवत्तरः॥ १२</a-v></p>
<p id="1.53.13"><a-v>एवमुक्ता वसिष्ठेन प्रत्युवाच विनीतवत्।</a-v><a-v>वचनं वचनज्ञा सा ब्रह्मर्षिममितप्रभम्॥ १३</a-v></p>
<p id="1.53.14"><a-v>न बलं क्षत्रियस्याहुर्ब्राह्मणो बलवत्तरः।</a-v><a-v>ब्रह्मन्ब्रह्मबलं दिव्यं क्षत्रात्तु बलवत्तरम्॥ १४</a-v></p>
<p id="1.53.15"><a-v>अप्रमेयबलं तुभ्यं न त्वया बलवत्तरः।</a-v><a-v>विश्वामित्रो महावीर्यस्तेजस्तव दुरासदम्॥ १५</a-v></p>
<p id="1.53.16"><a-v>नियुङ्क्ष्व मां महातेजस्त्वद्ब्रह्मबलसंभृताम्।</a-v><a-v>तस्य दर्पं बलं यत्तन्नाशयामि दुरात्मनः॥ १६</a-v></p>
<p id="1.53.17"><a-v>इत्युक्तस्तु तया राम वसिष्ठः सुमहायशाः।</a-v><a-v>सृजस्वेति तदोवाच बलं परबलारुजम्॥ १७</a-v></p>
<p id="1.53.18"><a-v>तस्या हुम्भारवोत्सृष्टाः पह्लवाः शतशो नृप।</a-v><a-v>नाशयन्ति बलं सर्वं विश्वामित्रस्य पश्यतः॥ १८</a-v></p>
<p id="1.53.19"><a-v>स राजा परमक्रुद्धः क्रोधविस्फारितेक्षणः।</a-v><a-v>पह्लवान्नाशयामास शस्त्रैरुच्चावचैरपि॥ १९</a-v></p>
<p id="1.53.20"><a-v>विश्वामित्रार्दितान्दृष्ट्वा पह्लवाञ्शतशस्तदा।</a-v><a-v>भूय एवासृजद्घोराञ्शकान्यवनमिश्रितान्॥ २०</a-v></p>
<p id="1.53.21"><a-v>तैरासीत्संवृता भूमिः शकैर्यवनमिश्रितैः।</a-v><a-v>प्रभावद्भिर्महावीर्यैर्हेमकिञ्जल्कसंनिभैः॥ २१</a-v></p>
<p id="1.53.22"><a-v>दीर्घासिपट्टिशधरैर्हेमवर्णाम्बरावृतैः।</a-v><a-v>निर्दग्धं तद्बलं सर्वं प्रदीप्तैरिव पावकैः॥ २२</a-v></p>
<p id="1.53.23"><a-v>ततोऽस्त्राणि महातेजा विश्वामित्रो मुमोच ह॥ २३</a-v></p>
<p><a-v>इति श्रीरामायणे बालकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
