<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ७६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/076.sxml"><a-title>वाल्मीकिरामायणम् बालकाण्डम् ७६ सर्गः</a-title><a-meta>
<p>Unique Words: 176</p>
</a-meta><hr><a-sec><p id="1.76.1"><a-v>गते रामे प्रशान्तात्मा रामो दाशरथिर्धनुः।</a-v><a-v>वरुणायाप्रमेयाय ददौ हस्ते ससायकम्॥ १</a-v></p>
<p id="1.76.2"><a-v>अभिवाद्य ततो रामो वसिष्ठ प्रमुखानृषीन्।</a-v><a-v>पितरं विह्वलं दृष्ट्वा प्रोवाच रघुनन्दनः॥ २</a-v></p>
<p id="1.76.3"><a-v>जामदग्न्यो गतो रामः प्रयातु चतुरङ्गिणी।</a-v><a-v>अयोध्याभिमुखी सेना त्वया नाथेन पालिता॥ ३</a-v></p>
<p id="1.76.4"><a-v>रामस्य वचनं श्रुत्वा राजा दशरथः सुतम्।</a-v><a-v>बाहुभ्यां संपरिष्वज्य मूर्ध्नि चाघ्राय राघवम्॥ ४</a-v></p>
<p id="1.76.5"><a-v>गतो राम इति श्रुत्वा हृष्टः प्रमुदितो नृपः।</a-v><a-v>चोदयामास तां सेनां जगामाशु ततः पुरीम्॥ ५</a-v></p>
<p id="1.76.6"><a-v>पताकाध्वजिनीं रम्यां तूर्योद्घुष्टनिनादिताम्।</a-v><a-v>सिक्तराजपथां रम्यां प्रकीर्णकुसुमोत्कराम्॥ ६</a-v></p>
<p id="1.76.7"><a-v>राजप्रवेशसुमुखैः पौरैर्मङ्गलवादिभिः।</a-v><a-v>संपूर्णां प्राविशद्राजा जनौघैः समलंकृताम्॥ ७</a-v></p>
<p id="1.76.8"><a-v>कौसल्या च सुमित्रा च कैकेयी च सुमध्यमा।</a-v><a-v>वधूप्रतिग्रहे युक्ता याश्चान्या राजयोषितः॥ ८</a-v></p>
<p id="1.76.9"><a-v>ततः सीतां महाभागामूर्मिलां च यशस्विनीम्।</a-v><a-v>कुशध्वजसुते चोभे जगृहुर्नृपपत्नयः॥ ९</a-v></p>
<p id="1.76.10"><a-v>मङ्गलालापनैश्चैव शोभिताः क्षौमवाससः।</a-v><a-v>देवतायतनान्याशु सर्वास्ताः प्रत्यपूजयन्॥ १०</a-v></p>
<p id="1.76.11"><a-v>अभिवाद्याभिवाद्यांश्च सर्वा राजसुतास्तदा।</a-v><a-v>रेमिरे मुदिताः सर्वा भर्तृभिः सहिता रहः॥ ११</a-v></p>
<p id="1.76.12"><a-v>कृतदाराः कृतास्त्राश्च सधनाः ससुहृज्जनाः।</a-v><a-v>शुश्रूषमाणाः पितरं वर्तयन्ति नरर्षभाः॥ १२</a-v></p>
<p id="1.76.13"><a-v>तेषामतियशा लोके रामः सत्यपराक्रमः।</a-v><a-v>स्वयम्भूरिव भूतानां बभूव गुणवत्तरः॥ १३</a-v></p>
<p id="1.76.14"><a-v>रामस्तु सीतया सार्धं विजहार बहूनृतून्।</a-v><a-v>मनस्वी तद्गतस्तस्या नित्यं हृदि समर्पितः॥ १४</a-v></p>
<p id="1.76.15"><a-v>प्रिया तु सीता रामस्य दाराः पितृकृता इति।</a-v><a-v>गुणाद्रूपगुणाच्चापि प्रीतिर्भूयो व्यवर्धत॥ १५</a-v></p>
<p id="1.76.16"><a-v>तस्याश्च भर्ता द्विगुणं हृदये परिवर्तते।</a-v><a-v>अन्तर्जातमपि व्यक्तमाख्याति हृदयं हृदा॥ १६</a-v></p>
<p id="1.76.17"><a-v>तस्य भूयो विशेषेण मैथिली जनकात्मजा।</a-v><a-v>देवताभिः समा रूपे सीता श्रीरिव रूपिणी॥ १७</a-v></p>
<p id="1.76.18"><a-v>तया स राजर्षिसुतोऽभिरामया</a-v><a-v>समेयिवानुत्तमराजकन्यया।</a-v><a-v>अतीव रामः शुशुभेऽतिकामया</a-v><a-v>विभुः श्रिया विष्णुरिवामरेश्वरः॥ १८</a-v></p>
<p><a-v>इति श्रीरामायणे बालकाण्डे षट्सप्ततितमः सर्गः ॥ ७६</a-v></p>
<p><a-v>॥ समाप्तं बालकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
