<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/012.sxml"><a-title>वाल्मीकिरामायणम् बालकाण्डम् १२ सर्गः</a-title><a-meta>
<p>Unique Words: 288</p>
</a-meta><hr><a-sec><p id="1.12.1"><a-v>पुनः प्राप्ते वसन्ते तु पूर्णः संवत्सरोऽभवत्।</a-v><a-v>अभिवाद्य वसिष्ठं च न्यायतः प्रतिपूज्य च॥ १</a-v></p>
<p id="1.12.2"><a-v>अब्रवीत्प्रश्रितं वाक्यं प्रसवार्थं द्विजोत्तमम्।</a-v><a-v>यज्ञो मे क्रियतां विप्र यथोक्तं मुनिपुंगव॥ २</a-v></p>
<p id="1.12.3"><a-v>यथा न विघ्नः क्रियते यज्ञाङ्गेषु विधीयताम्।</a-v><a-v>भवान्स्निग्धः सुहृन्मह्यं गुरुश्च परमो महान्॥ ३</a-v></p>
<p id="1.12.4"><a-v>वोढव्यो भवता चैव भारो यज्ञस्य चोद्यतः।</a-v><a-v>तथेति च स राजानमब्रवीद्द्विजसत्तमः॥ ४</a-v></p>
<p id="1.12.5"><a-v>करिष्ये सर्वमेवैतद्भवता यत्समर्थितम्।</a-v><a-v>ततोऽब्रवीद्द्विजान्वृद्धान्यज्ञकर्मसु निष्ठितान्॥ ५</a-v></p>
<p id="1.12.6"><a-v>स्थापत्ये निष्ठितांश्चैव वृद्धान्परमधार्मिकान्।</a-v><a-v>कर्मान्तिकाञ्शिल्पकारान्वर्धकीन्खनकानपि॥ ६</a-v></p>
<p id="1.12.7"><a-v>गणकाञ्शिल्पिनश्चैव तथैव नटनर्तकान्।</a-v><a-v>तथा शुचीञ्शास्त्रविदः पुरुषान्सुबहुश्रुतान्॥ ७</a-v></p>
<p id="1.12.8"><a-v>यज्ञकर्म समीहन्तां भवन्तो राजशासनात्।</a-v><a-v>इष्टका बहुसाहस्री शीघ्रमानीयतामिति॥ ८</a-v></p>
<p id="1.12.9"><a-v>औपकार्याः क्रियन्तां च राज्ञां बहुगुणान्विताः।</a-v><a-v>ब्राह्मणावसथाश्चैव कर्तव्याः शतशः शुभाः॥ ९</a-v></p>
<p id="1.12.10"><a-v>भक्ष्यान्नपानैर्बहुभिः समुपेताः सुनिष्ठिताः।</a-v><a-v>तथा पौरजनस्यापि कर्तव्या बहुविस्तराः॥ १०</a-v></p>
<p id="1.12.11"><a-v>आवासा बहुभक्ष्या वै सर्वकामैरुपस्थिताः।</a-v><a-v>तथा जानपदस्यापि जनस्य बहुशोभनम्॥ ११</a-v></p>
<p id="1.12.12"><a-v>दातव्यमन्नं विधिवत्सत्कृत्य न तु लीलया।</a-v><a-v>सर्वे वर्णा यथा पूजां प्राप्नुवन्ति सुसत्कृताः॥ १२</a-v></p>
<p id="1.12.13"><a-v>न चावज्ञा प्रयोक्तव्या कामक्रोधवशादपि।</a-v><a-v>यज्ञकर्मसु येऽव्यग्राः पुरुषाः शिल्पिनस्तथा॥ १३</a-v></p>
<p id="1.12.14"><a-v>तेषामपि विशेषेण पूजा कार्या यथाक्रमम्।</a-v><a-v>यथा सर्वं सुविहितं न किंचित्परिहीयते॥ १४</a-v></p>
<p id="1.12.15"><a-v>तथा भवन्तः कुर्वन्तु प्रीतिस्निग्धेन चेतसा।</a-v><a-v>ततः सर्वे समागम्य वसिष्ठमिदमब्रुवन्॥ १५</a-v></p>
<p id="1.12.16"><a-v>यथोक्तं तत्करिष्यामो न किंचित्परिहास्यते।</a-v><a-v>ततः सुमन्त्रमाहूय वसिष्ठो वाक्यमब्रवीत्॥ १६</a-v></p>
<p id="1.12.17"><a-v>निमन्त्रयस्य नृपतीन्पृथिव्यां ये च धार्मिकाः।</a-v><a-v>ब्राह्मणान्क्षत्रियान्वैश्याञ्शूद्रांश्चैव सहस्रशः॥ १७</a-v></p>
<p id="1.12.18"><a-v>समानयस्व सत्कृत्य सर्वदेशेषु मानवान्।</a-v><a-v>मिथिलाधिपतिं शूरं जनकं सत्यविक्रमम्॥ १८</a-v></p>
<p id="1.12.19"><a-v>निष्ठितं सर्वशास्त्रेषु तथा वेदेषु निष्ठितम्।</a-v><a-v>तमानय महाभागं स्वयमेव सुसत्कृतम्।</a-v><a-v>पूर्वसंबन्धिनं ज्ञात्वा ततः पूर्वं ब्रवीमि ते॥ १९</a-v></p>
<p id="1.12.20"><a-v>तथा काशिपतिं स्निग्धं सततं प्रियवादिनम्।</a-v><a-v>सद्वृत्तं देवसंकाशं स्वयमेवानयस्व ह॥ २०</a-v></p>
<p id="1.12.21"><a-v>तथा केकयराजानं वृद्धं परमधार्मिकम्।</a-v><a-v>श्वशुरं राजसिंहस्य सपुत्रं तमिहानय॥ २१</a-v></p>
<p id="1.12.22"><a-v>अङ्गेश्वरं महाभागं लोमपादं सुसत्कृतम्।</a-v><a-v>वयस्यं राजसिंहस्य तमानय यशस्विनम्॥ २२</a-v></p>
<p id="1.12.23"><a-v>प्राचीनान्सिन्धुसौवीरान्सौराष्ठ्रेयांश्च पार्थिवान्।</a-v><a-v>दाक्षिणात्यान्नरेन्द्रांश्च समस्तानानयस्व ह॥ २३</a-v></p>
<p id="1.12.24"><a-v>सन्ति स्निग्धाश्च ये चान्ये राजानः पृथिवीतले।</a-v><a-v>तानानय यथाक्षिप्रं सानुगान्सहबान्धवान्॥ २४</a-v></p>
<p id="1.12.25"><a-v>वसिष्ठवाक्यं तच्छ्रुत्वा सुमन्त्रस्त्वरितस्तदा।</a-v><a-v>व्यादिशत्पुरुषांस्तत्र राज्ञामानयने शुभान्॥ २५</a-v></p>
<p id="1.12.26"><a-v>स्वयमेव हि धर्मात्मा प्रययौ मुनिशासनात्।</a-v><a-v>सुमन्त्रस्त्वरितो भूत्वा समानेतुं महीक्षितः॥ २६</a-v></p>
<p id="1.12.27"><a-v>ते च कर्मान्तिकाः सर्वे वसिष्ठाय च धीमते।</a-v><a-v>सर्वं निवेदयन्ति स्म यज्ञे यदुपकल्पितम्॥ २७</a-v></p>
<p id="1.12.28"><a-v>ततः प्रीतो द्विजश्रेष्ठस्तान्सर्वान्पुनरब्रवीत्।</a-v><a-v>अवज्ञया न दातव्यं कस्यचिल्लीलयापि वा।</a-v><a-v>अवज्ञया कृतं हन्याद्दातारं नात्र संशयः॥ २८</a-v></p>
<p id="1.12.29"><a-v>ततः कैश्चिदहोरात्रैरुपयाता महीक्षितः।</a-v><a-v>बहूनि रत्नान्यादाय राज्ञो दशरथस्य ह॥ २९</a-v></p>
<p id="1.12.30"><a-v>ततो वसिष्ठः सुप्रीतो राजानमिदमब्रवीत्।</a-v><a-v>उपयाता नरव्याघ्र राजानस्तव शासनात्॥ ३०</a-v></p>
<p id="1.12.31"><a-v>मयापि सत्कृताः सर्वे यथार्हं राजसत्तमाः।</a-v><a-v>यज्ञियं च कृतं राजन्पुरुषैः सुसमाहितैः॥ ३१</a-v></p>
<p id="1.12.32"><a-v>निर्यातु च भवान्यष्टुं यज्ञायतनमन्तिकात्।</a-v><a-v>सर्वकामैरुपहृतैरुपेतं वै समन्ततः॥ ३२</a-v></p>
<p id="1.12.33"><a-v>तथा वसिष्ठवचनादृश्यशृङ्गस्य चोभयोः।</a-v><a-v>शुभे दिवस नक्षत्रे निर्यातो जगतीपतिः॥ ३३</a-v></p>
<p id="1.12.34"><a-v>ततो वसिष्ठप्रमुखाः सर्व एव द्विजोत्तमाः।</a-v><a-v>ऋश्यशृङ्गं पुरस्कृत्य यज्ञकर्मारभंस्तदा॥ ३४</a-v></p>
<p><a-v>इति श्रीरामायणे बालकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
