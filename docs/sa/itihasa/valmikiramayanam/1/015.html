<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/015.sxml"><a-title>वाल्मीकिरामायणम् बालकाण्डम् १५ सर्गः</a-title><a-meta>
<p>Unique Words: 237</p>
</a-meta><hr><a-sec><p id="1.15.1"><a-v>ततो नारायणो विष्णुर्नियुक्तः सुरसत्तमैः।</a-v><a-v>जानन्नपि सुरानेवं श्लक्ष्णं वचनमब्रवीत्॥ १</a-v></p>
<p id="1.15.2"><a-v>उपायः को वधे तस्य राक्षसाधिपतेः सुराः।</a-v><a-v>यमहं तं समास्थाय निहन्यामृषिकण्टकम्॥ २</a-v></p>
<p id="1.15.3"><a-v>एवमुक्ताः सुराः सर्वे प्रत्यूचुर्विष्णुमव्ययम्।</a-v><a-v>मानुषीं तनुमास्थाय रावणं जहि संयुगे॥ ३</a-v></p>
<p id="1.15.4"><a-v>स हि तेपे तपस्तीव्रं दीर्घकालमरिंदम।</a-v><a-v>येन तुष्टोऽभवद्ब्रह्मा लोककृल्लोकपूजितः॥ ४</a-v></p>
<p id="1.15.5"><a-v>संतुष्टः प्रददौ तस्मै राक्षसाय वरं प्रभुः।</a-v><a-v>नानाविधेभ्यो भूतेभ्यो भयं नान्यत्र मानुषात्॥ ५</a-v></p>
<p id="1.15.6"><a-v>अवज्ञाताः पुरा तेन वरदानेन मानवाः।</a-v><a-v>तस्मात्तस्य वधो दृष्टो मानुषेभ्यः परंतप॥ ६</a-v></p>
<p id="1.15.7"><a-v>इत्येतद्वचनं श्रुत्वा सुराणां विष्णुरात्मवान्।</a-v><a-v>पितरं रोचयामास तदा दशरथं नृपम्॥ ७</a-v></p>
<p id="1.15.8"><a-v>स चाप्यपुत्रो नृपतिस्तस्मिन्काले महाद्युतिः।</a-v><a-v>अयजत्पुत्रियामिष्टिं पुत्रेप्सुररिसूदनः॥ ८</a-v></p>
<p id="1.15.9"><a-v>ततो वै यजमानस्य पावकादतुलप्रभम्।</a-v><a-v>प्रादुर्भूतं महद्भूतं महावीर्यं महाबलम्॥ ९</a-v></p>
<p id="1.15.10"><a-v>कृष्णं रक्ताम्बरधरं रक्तास्यं दुन्दुभिस्वनम्।</a-v><a-v>स्निग्धहर्यक्षतनुजश्मश्रुप्रवरमूर्धजम्॥ १०</a-v></p>
<p id="1.15.11"><a-v>शुभलक्षणसंपन्नं दिव्याभरणभूषितम्।</a-v><a-v>शैलशृङ्गसमुत्सेधं दृप्तशार्दूलविक्रमम्॥ ११</a-v></p>
<p id="1.15.12"><a-v>दिवाकरसमाकारं दीप्तानलशिखोपमम्।</a-v><a-v>तप्तजाम्बूनदमयीं राजतान्तपरिच्छदाम्॥ १२</a-v></p>
<p id="1.15.13"><a-v>दिव्यपायससंपूर्णां पात्रीं पत्नीमिव प्रियाम्।</a-v><a-v>प्रगृह्य विपुलां दोर्भ्यां स्वयं मायामयीमिव॥ १३</a-v></p>
<p id="1.15.14"><a-v>समवेक्ष्याब्रवीद्वाक्यमिदं दशरथं नृपम्।</a-v><a-v>प्राजापत्यं नरं विद्धि मामिहाभ्यागतं नृप॥ १४</a-v></p>
<p id="1.15.15"><a-v>ततः परं तदा राजा प्रत्युवाच कृताञ्जलिः।</a-v><a-v>भगवन्स्वागतं तेऽस्तु किमहं करवाणि ते॥ १५</a-v></p>
<p id="1.15.16"><a-v>अथो पुनरिदं वाक्यं प्राजापत्यो नरोऽब्रवीत्।</a-v><a-v>राजन्नर्चयता देवानद्य प्राप्तमिदं त्वया॥ १६</a-v></p>
<p id="1.15.17"><a-v>इदं तु नरशार्दूल पायसं देवनिर्मितम्।</a-v><a-v>प्रजाकरं गृहाण त्वं धन्यमारोग्यवर्धनम्॥ १७</a-v></p>
<p id="1.15.18"><a-v>भार्याणामनुरूपाणामश्नीतेति प्रयच्छ वै।</a-v><a-v>तासु त्वं लप्स्यसे पुत्रान्यदर्थं यजसे नृप॥ १८</a-v></p>
<p id="1.15.19"><a-v>तथेति नृपतिः प्रीतः शिरसा प्रतिगृह्य ताम्।</a-v><a-v>पात्रीं देवान्नसंपूर्णां देवदत्तां हिरण्मयीम्॥ १९</a-v></p>
<p id="1.15.20"><a-v>अभिवाद्य च तद्भूतमद्भुतं प्रियदर्शनम्।</a-v><a-v>मुदा परमया युक्तश्चकाराभिप्रदक्षिणम्॥ २०</a-v></p>
<p id="1.15.21"><a-v>ततो दशरथः प्राप्य पायसं देवनिर्मितम्।</a-v><a-v>बभूव परमप्रीतः प्राप्य वित्तमिवाधनः॥ २१</a-v></p>
<p id="1.15.22"><a-v>ततस्तदद्भुतप्रख्यं भूतं परमभास्वरम्।</a-v><a-v>संवर्तयित्वा तत्कर्म तत्रैवान्तरधीयत॥ २२</a-v></p>
<p id="1.15.23"><a-v>हर्षरश्मिभिरुद्योतं तस्यान्तःपुरमाबभौ।</a-v><a-v>शारदस्याभिरामस्य चन्द्रस्येव नभोंऽशुभिः॥ २३</a-v></p>
<p id="1.15.24"><a-v>सोऽन्तःपुरं प्रविश्यैव कौसल्यामिदमब्रवीत्।</a-v><a-v>पायसं प्रतिगृह्णीष्व पुत्रीयं त्विदमात्मनः॥ २४</a-v></p>
<p id="1.15.25"><a-v>कौसल्यायै नरपतिः पायसार्धं ददौ तदा।</a-v><a-v>अर्धादर्धं ददौ चापि सुमित्रायै नराधिपः।</a-v><a-v>कैकेय्यै चावशिष्टार्धं ददौ पुत्रार्थकारणात्॥ २५</a-v></p>
<p id="1.15.26"><a-v>प्रददौ चावशिष्टार्धं पायसस्यामृतोपमम्।</a-v><a-v>अनुचिन्त्य सुमित्रायै पुनरेव महीपतिः॥ २६</a-v></p>
<p id="1.15.27"><a-v>एवं तासां ददौ राजा भार्याणां पायसं पृथक्॥ २७</a-v></p>
<p id="1.15.28"><a-v>तास्त्वेतत्पायसं प्राप्य नरेन्द्रस्योत्तमाः स्त्रियः।</a-v><a-v>संमानं मेनिरे सर्वाः प्रहर्षोदितचेतसः॥ २८</a-v></p>
<p><a-v>इति श्रीरामायणे बालकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
