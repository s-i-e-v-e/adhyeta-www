<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् १६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/016.sxml"><a-title>वाल्मीकिरामायणम् बालकाण्डम् १६ सर्गः</a-title><a-meta>
<p>Unique Words: 161</p>
</a-meta><hr><a-sec><p id="1.16.1"><a-v>पुत्रत्वं तु गते विष्णौ राज्ञस्तस्य महात्मनः।</a-v><a-v>उवाच देवताः सर्वाः स्वयम्भूर्भगवानिदम्॥ १</a-v></p>
<p id="1.16.2"><a-v>सत्यसंधस्य वीरस्य सर्वेषां नो हितैषिणः।</a-v><a-v>विष्णोः सहायान्बलिनः सृजध्वं कामरूपिणः॥ २</a-v></p>
<p id="1.16.3"><a-v>मायाविदश्च शूरांश्च वायुवेगसमाञ्जवे।</a-v><a-v>नयज्ञान्बुद्धिसंपन्नान्विष्णुतुल्यपराक्रमान्॥ ३</a-v></p>
<p id="1.16.4"><a-v>असंहार्यानुपायज्ञान्दिव्यसंहननान्वितान्।</a-v><a-v>सर्वास्त्रगुणसंपन्नानमृतप्राशनानिव॥ ४</a-v></p>
<p id="1.16.5"><a-v>अप्सरःसु च मुख्यासु गन्धर्वीणां तनूषु च।</a-v><a-v>यक्षपन्नगकन्यासु ऋष्कविद्याधरीषु च॥ ५</a-v></p>
<p id="1.16.6"><a-v>किंनरीणां च गात्रेषु वानरीणां तनूषु च।</a-v><a-v>सृजध्वं हरिरूपेण पुत्रांस्तुल्यपराक्रमान्॥ ६</a-v></p>
<p id="1.16.7"><a-v>ते तथोक्ता भगवता तत्प्रतिश्रुत्य शासनम्।</a-v><a-v>जनयामासुरेवं ते पुत्रान्वानररूपिणः॥ ७</a-v></p>
<p id="1.16.8"><a-v>ऋषयश्च महात्मानः सिद्धविद्याधरोरगाः।</a-v><a-v>चारणाश्च सुतान्वीरान्ससृजुर्वनचारिणः॥ ८</a-v></p>
<p id="1.16.9"><a-v>ते सृष्टा बहुसाहस्रा दशग्रीववधोद्यताः।</a-v><a-v>अप्रमेयबला वीरा विक्रान्ताः कामरूपिणः॥ ९</a-v></p>
<p id="1.16.10"><a-v>ते गजाचलसंकाशा वपुष्मन्तो महाबलाः।</a-v><a-v>ऋक्षवानरगोपुच्छाः क्षिप्रमेवाभिजज्ञिरे॥ १०</a-v></p>
<p id="1.16.11"><a-v>यस्य देवस्य यद्रूपं वेषो यश्च पराक्रमः।</a-v><a-v>अजायत समस्तेन तस्य तस्य सुतः पृथक्॥ ११</a-v></p>
<p id="1.16.12"><a-v>गोलाङ्गूलीषु चोत्पन्नाः केचित्संमतविक्रमाः।</a-v><a-v>ऋक्षीषु च तथा जाता वानराः किंनरीषु च॥ १२</a-v></p>
<p id="1.16.13"><a-v>शिलाप्रहरणाः सर्वे सर्वे पादपयोधिनः।</a-v><a-v>नखदंष्ट्रायुधाः सर्वे सर्वे सर्वास्त्रकोविदाः॥ १३</a-v></p>
<p id="1.16.14"><a-v>विचालयेयुः शैलेन्द्रान्भेदयेयुः स्थिरान्द्रुमान्।</a-v><a-v>क्षोभयेयुश्च वेगेन समुद्रं सरितां पतिम्॥ १४</a-v></p>
<p id="1.16.15"><a-v>दारयेयुः क्षितिं पद्भ्यामाप्लवेयुर्महार्णवम्।</a-v><a-v>नभस्तलं विशेयुश्च गृह्णीयुरपि तोयदान्॥ १५</a-v></p>
<p id="1.16.16"><a-v>गृह्णीयुरपि मातङ्गान्मत्तान्प्रव्रजतो वने।</a-v><a-v>नर्दमानांश्च नादेन पातयेयुर्विहंगमान्॥ १६</a-v></p>
<p id="1.16.17"><a-v>ईदृशानां प्रसूतानि हरीणां कामरूपिणाम्।</a-v><a-v>शतं शतसहस्राणि यूथपानां महात्मनाम्।</a-v><a-v>बभूवुर्यूथपश्रेष्ठा वीरांश्चाजनयन्हरीन्॥ १७</a-v></p>
<p id="1.16.18"><a-v>अन्ये ऋक्षवतः प्रस्थानुपतस्थुः सहस्रशः।</a-v><a-v>अन्ये नानाविधाञ्शैलान्काननानि च भेजिरे॥ १८</a-v></p>
<p id="1.16.19"><a-v>सूर्यपुत्रं च सुग्रीवं शक्रपुत्रं च वालिनम्।</a-v><a-v>भ्रातरावुपतस्थुस्ते सर्व एव हरीश्वराः॥ १९</a-v></p>
<p id="1.16.20"><a-v>तैर्मेघवृन्दाचलकूटकल्पै र्महाबलैर्वानरयूथपालैः।</a-v><a-v>बभूव भूर्भीमशरीररूपैः समावृता रामसहायहेतोः॥ २०</a-v></p>
<p><a-v>इति श्रीरामायणे बालकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
