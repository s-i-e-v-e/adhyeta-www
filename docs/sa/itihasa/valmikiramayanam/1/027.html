<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् २७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/027.sxml"><a-title>वाल्मीकिरामायणम् बालकाण्डम् २७ सर्गः</a-title><a-meta>
<p>Unique Words: 154</p>
</a-meta><hr><a-sec><p id="1.27.1"><a-v>प्रतिगृह्य ततोऽस्त्राणि प्रहृष्टवदनः शुचिः।</a-v><a-v>गच्छन्नेव च काकुत्स्थो विश्वामित्रमथाब्रवीत्॥ १</a-v></p>
<p id="1.27.2"><a-v>गृहीतास्त्रोऽस्मि भगवन्दुराधर्षः सुरैरपि।</a-v><a-v>अस्त्राणां त्वहमिच्छामि संहारं मुनिपुंगव॥ २</a-v></p>
<p id="1.27.3"><a-v>एवं ब्रुवति काकुत्स्थे विश्वामित्रो महामुनिः।</a-v><a-v>संहारं व्याजहाराथ धृतिमान्सुव्रतः शुचिः॥ ३</a-v></p>
<p id="1.27.4"><a-v>सत्यवन्तं सत्यकीर्तिं धृष्टं रभसमेव च।</a-v><a-v>प्रतिहारतरं नाम पराङ्मुखमवाङ्मुखम्॥ ४</a-v></p>
<p id="1.27.5"><a-v>लक्षाक्षविषमौ चैव दृढनाभसुनाभकौ।</a-v><a-v>दशाक्षशतवक्त्रौ च दशशीर्षशतोदरौ॥ ५</a-v></p>
<p id="1.27.6"><a-v>पद्मनाभमहानाभौ दुन्दुनाभसुनाभकौ।</a-v><a-v>ज्योतिषं कृशनं चैव नैराश्य विमलावुभौ॥ ६</a-v></p>
<p id="1.27.7"><a-v>यौगन्धरहरिद्रौ च दैत्यप्रमथनौ तथा।</a-v><a-v>पित्र्यं सौमनसं चैव विधूतमकरावुभौ॥ ७</a-v></p>
<p id="1.27.8"><a-v>करवीरकरं चैव धनधान्यौ च राघव।</a-v><a-v>कामरूपं कामरुचिं मोहमावरणं तथा॥ ८</a-v></p>
<p id="1.27.9"><a-v>जृम्भकं सर्वनाभं च सन्तानवरणौ तथा।</a-v><a-v>कृशाश्वतनयान्राम भास्वरान्कामरूपिणः॥ ९</a-v></p>
<p id="1.27.10"><a-v>प्रतीच्छ मम भद्रं ते पात्रभूतोऽसि राघव।</a-v><a-v>दिव्यभास्वरदेहाश्च मूर्तिमन्तः सुखप्रदाः॥ १०</a-v></p>
<p id="1.27.11"><a-v>रामं प्राञ्जलयो भूत्वाब्रुवन्मधुरभाषिणः।</a-v><a-v>इमे स्म नरशार्दूल शाधि किं करवाम ते॥ ११</a-v></p>
<p id="1.27.12"><a-v>गम्यतामिति तानाह यथेष्टं रघुनन्दनः।</a-v><a-v>मानसाः कार्यकालेषु साहाय्यं मे करिष्यथ॥ १२</a-v></p>
<p id="1.27.13"><a-v>अथ ते राममामन्त्र्य कृत्वा चापि प्रदक्षिणम्।</a-v><a-v>एवमस्त्विति काकुत्स्थमुक्त्वा जग्मुर्यथागतम्॥ १३</a-v></p>
<p id="1.27.14"><a-v>स च तान्राघवो ज्ञात्वा विश्वामित्रं महामुनिम्।</a-v><a-v>गच्छन्नेवाथ मधुरं श्लक्ष्णं वचनमब्रवीत्॥ १४</a-v></p>
<p id="1.27.15"><a-v>किं न्वेतन्मेघसंकाशं पर्वतस्याविदूरतः।</a-v><a-v>वृक्षषण्डमितो भाति परं कौतूहलं हि मे॥ १५</a-v></p>
<p id="1.27.16"><a-v>दर्शनीयं मृगाकीर्णं मनोहरमतीव च।</a-v><a-v>नानाप्रकारैः शकुनैर्वल्गुभाषैरलंकृतम्॥ १६</a-v></p>
<p id="1.27.17"><a-v>निःसृताः स्म मुनिश्रेष्ठ कान्ताराद्रोमहर्षणात्।</a-v><a-v>अनया त्ववगच्छामि देशस्य सुखवत्तया॥ १७</a-v></p>
<p id="1.27.18"><a-v>सर्वं मे शंस भगवन्कस्याश्रमपदं त्विदम्।</a-v><a-v>संप्राप्ता यत्र ते पापा ब्रह्मघ्ना दुष्टचारिणः॥ १८</a-v></p>
<p><a-v>इति श्रीरामायणे बालकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
