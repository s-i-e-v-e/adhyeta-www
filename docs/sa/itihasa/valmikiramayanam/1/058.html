<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ५८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/058.sxml"><a-title>वाल्मीकिरामायणम् बालकाण्डम् ५८ सर्गः</a-title><a-meta>
<p>Unique Words: 197</p>
</a-meta><hr><a-sec><p id="1.58.1"><a-v>उक्तवाक्यं तु राजानं कृपया कुशिकात्मजः।</a-v><a-v>अब्रवीन्मधुरं वाक्यं साक्षाच्चण्डालरूपिणम्॥ १</a-v></p>
<p id="1.58.2"><a-v>इक्ष्वाको स्वागतं वत्स जानामि त्वां सुधार्मिकम्।</a-v><a-v>शरणं ते भविष्यामि मा भैषीर्नृपपुंगव॥ २</a-v></p>
<p id="1.58.3"><a-v>अहमामन्त्रये सर्वान्महर्षीन्पुण्यकर्मणः।</a-v><a-v>यज्ञसाह्यकरान्राजंस्ततो यक्ष्यसि निर्वृतः॥ ३</a-v></p>
<p id="1.58.4"><a-v>गुरुशापकृतं रूपं यदिदं त्वयि वर्तते।</a-v><a-v>अनेन सह रूपेण सशरीरो गमिष्यसि॥ ४</a-v></p>
<p id="1.58.5"><a-v>हस्तप्राप्तमहं मन्ये स्वर्गं तव नरेश्वर।</a-v><a-v>यस्त्वं कौशिकमागम्य शरण्यं शरणं गतः॥ ५</a-v></p>
<p id="1.58.6"><a-v>एवमुक्त्वा महातेजाः पुत्रान्परमधार्मिकान्।</a-v><a-v>व्यादिदेश महाप्राज्ञान्यज्ञसंभारकारणात्॥ ६</a-v></p>
<p id="1.58.7"><a-v>सर्वाञ्शिष्यान्समाहूय वाक्यमेतदुवाच ह॥ ७</a-v></p>
<p id="1.58.8"><a-v>सर्वानृषिवरान्वत्सा आनयध्वं ममाज्ञया।</a-v><a-v>सशिष्यान्सुहृदश्चैव सर्त्विजः सुबहुश्रुतान्॥ ८</a-v></p>
<p id="1.58.9"><a-v>यदन्यो वचनं ब्रूयान्मद्वाक्यबलचोदितः।</a-v><a-v>तत्सर्वमखिलेनोक्तं ममाख्येयमनादृतम्॥ ९</a-v></p>
<p id="1.58.10"><a-v>तस्य तद्वचनं श्रुत्वा दिशो जग्मुस्तदाज्ञया।</a-v><a-v>आजग्मुरथ देशेभ्यः सर्वेभ्यो ब्रह्मवादिनः॥ १०</a-v></p>
<p id="1.58.11"><a-v>ते च शिष्याः समागम्य मुनिं ज्वलिततेजसम्।</a-v><a-v>ऊचुश्च वचनं सर्वे सर्वेषां ब्रह्मवादिनाम्॥ ११</a-v></p>
<p id="1.58.12"><a-v>श्रुत्वा ते वचनं सर्वे समायान्ति द्विजातयः।</a-v><a-v>सर्वदेशेषु चागच्छन्वर्जयित्वा महोदयम्॥ १२</a-v></p>
<p id="1.58.13"><a-v>वासिष्ठं तच्छतं सर्वं क्रोधपर्याकुलाक्षरम्।</a-v><a-v>यदाह वचनं सर्वं शृणु त्वं मुनिपुंगव॥ १३</a-v></p>
<p id="1.58.14"><a-v>क्षत्रियो याजको यस्य चण्डालस्य विशेषतः।</a-v><a-v>कथं सदसि भोक्तारो हविस्तस्य सुरर्षयः॥ १४</a-v></p>
<p id="1.58.15"><a-v>ब्राह्मणा वा महात्मानो भुक्त्वा चण्डालभोजनम्।</a-v><a-v>कथं स्वर्गं गमिष्यन्ति विश्वामित्रेण पालिताः॥ १५</a-v></p>
<p id="1.58.16"><a-v>एतद्वचनं नैष्ठुर्यमूचुः संरक्तलोचनाः।</a-v><a-v>वासिष्ठा मुनिशार्दूल सर्वे ते समहोदयाः॥ १६</a-v></p>
<p id="1.58.17"><a-v>तेषां तद्वचनं श्रुत्वा सर्वेषां मुनिपुंगवः।</a-v><a-v>क्रोधसंरक्तनयनः सरोषमिदमब्रवीत्॥ १७</a-v></p>
<p id="1.58.18"><a-v>यद्दूषयन्त्यदुष्टं मां तप उग्रं समास्थितम्।</a-v><a-v>भस्मीभूता दुरात्मानो भविष्यन्ति न संशयः॥ १८</a-v></p>
<p id="1.58.19"><a-v>अद्य ते कालपाशेन नीता वैवस्वतक्षयम्।</a-v><a-v>सप्तजातिशतान्येव मृतपाः सन्तु सर्वशः॥ १९</a-v></p>
<p id="1.58.20"><a-v>श्वमांसनियताहारा मुष्टिका नाम निर्घृणाः।</a-v><a-v>विकृताश्च विरूपाश्च लोकाननुचरन्त्विमान्॥ २०</a-v></p>
<p id="1.58.21"><a-v>महोदयश्च दुर्बुद्धिर्मामदूष्यं ह्यदूषयत्।</a-v><a-v>दूषिटः सर्वलोकेषु निषादत्वं गमिष्यति॥ २१</a-v></p>
<p id="1.58.22"><a-v>प्राणातिपातनिरतो निरनुक्रोशतां गतः।</a-v><a-v>दीर्घकालं मम क्रोधाद्दुर्गतिं वर्तयिष्यति॥ २२</a-v></p>
<p id="1.58.23"><a-v>एतावदुक्त्वा वचनं विश्वामित्रो महातपाः।</a-v><a-v>विरराम महातेजा ऋषिमध्ये महामुनिः॥ २३</a-v></p>
<p><a-v>इति श्रीरामायणे बालकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
