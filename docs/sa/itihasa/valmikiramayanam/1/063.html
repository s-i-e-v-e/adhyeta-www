<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् बालकाण्डम् ६३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/1'>वाल्मीकिरामायणम् बालकाण्डम्</a></nav><a-document loc="/sa/itihasa/valmikiramayanam/1/063.sxml"><a-title>वाल्मीकिरामायणम् बालकाण्डम् ६३ सर्गः</a-title><a-meta>
<p>Unique Words: 152</p>
</a-meta><hr><a-sec><p id="1.63.1"><a-v>सुरकार्यमिदं रम्भे कर्तव्यं सुमहत्त्वया।</a-v><a-v>लोभनं कौशिकस्येह काममोहसमन्वितम्॥ १</a-v></p>
<p id="1.63.2"><a-v>तथोक्ता साप्सरा राम सहस्राक्षेण धीमता।</a-v><a-v>व्रीडिता प्राञ्जलिर्भूत्वा प्रत्युवाच सुरेश्वरम्॥ २</a-v></p>
<p id="1.63.3"><a-v>अयं सुरपते घोरो विश्वामित्रो महामुनिः।</a-v><a-v>क्रोधमुत्स्रक्ष्यते घोरं मयि देव न संशयः।</a-v><a-v>ततो हि मे भयं देव प्रसादं कर्तुमर्हसि॥ ३</a-v></p>
<p id="1.63.4"><a-v>तामुवाच सहस्राक्षो वेपमानां कृताञ्जलिम्।</a-v><a-v>मा भैषि रम्भे भद्रं ते कुरुष्व मम शासनम्॥ ४</a-v></p>
<p id="1.63.5"><a-v>कोकिलो हृदयग्राही माधवे रुचिरद्रुमे।</a-v><a-v>अहं कन्दर्पसहितः स्थास्यामि तव पार्श्वतः॥ ५</a-v></p>
<p id="1.63.6"><a-v>त्वं हि रूपं बहुगुणं कृत्वा परमभास्वरम्।</a-v><a-v>तमृषिं कौशिकं रम्भे भेदयस्व तपस्विनम्॥ ६</a-v></p>
<p id="1.63.7"><a-v>सा श्रुत्वा वचनं तस्य कृत्वा रूपमनुत्तमम्।</a-v><a-v>लोभयामास ललिता विश्वामित्रं शुचिस्मिता॥ ७</a-v></p>
<p id="1.63.8"><a-v>कोकिलस्य तु शुश्राव वल्गु व्याहरतः स्वनम्।</a-v><a-v>संप्रहृष्टेन मनसा तत एनामुदैक्षत॥ ८</a-v></p>
<p id="1.63.9"><a-v>अथ तस्य च शब्देन गीतेनाप्रतिमेन च।</a-v><a-v>दर्शनेन च रम्भाया मुनिः संदेहमागतः॥ ९</a-v></p>
<p id="1.63.10"><a-v>सहस्राक्षस्य तत्कर्म विज्ञाय मुनिपुंगवः।</a-v><a-v>रम्भां क्रोधसमाविष्टः शशाप कुशिकात्मजः॥ १०</a-v></p>
<p id="1.63.11"><a-v>यन्मां लोभयसे रम्भे कामक्रोधजयैषिणम्।</a-v><a-v>दशवर्षसहस्राणि शैली स्थास्यसि दुर्भगे॥ ११</a-v></p>
<p id="1.63.12"><a-v>ब्राह्मणः सुमहातेजास्तपोबलसमन्वितः।</a-v><a-v>उद्धरिष्यति रम्भे त्वां मत्क्रोधकलुषीकृताम्॥ १२</a-v></p>
<p id="1.63.13"><a-v>एवमुक्त्वा महातेजा विश्वामित्रो महामुनिः।</a-v><a-v>अशक्नुवन्धारयितुं कोपं संतापमागतः॥ १३</a-v></p>
<p id="1.63.14"><a-v>तस्य शापेन महता रम्भा शैली तदाभवत्।</a-v><a-v>वचः श्रुत्वा च कन्दर्पो महर्षेः स च निर्गतः॥ १४</a-v></p>
<p id="1.63.15"><a-v>कोपेन स महातेजास्तपोऽपहरणे कृते।</a-v><a-v>इन्द्रियैरजितै राम न लेभे शान्तिमात्मनः॥ १५</a-v></p>
<p><a-v>इति श्रीरामायणे बालकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
