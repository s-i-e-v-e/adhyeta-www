<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/040.sxml"><a-title>वाल्मीकिरामायणम् अरण्यकाण्डम् ४० सर्गः</a-title><a-meta>
<p>Unique Words: 270</p>
</a-meta><hr><a-sec><p id="3.40.1"><a-v>एवमुक्त्वा तु परुषं मारीचो रावणं ततः।</a-v><a-v>गच्छावेत्यब्रवीद्दीनो भयाद्रात्रिंचरप्रभोः॥ १</a-v></p>
<p id="3.40.2"><a-v>दृष्टश्चाहं पुनस्तेन शरचापासिधारिणा।</a-v><a-v>मद्वधोद्यतशस्त्रेण विनष्टं जीवितं च मे॥ २</a-v></p>
<p id="3.40.3"><a-v>किं तु कर्तुं मया शक्यमेवं त्वयि दुरात्मनि।</a-v><a-v>एष गच्छाम्यहं तात स्वस्ति तेऽस्तु निशाचर॥ ३</a-v></p>
<p id="3.40.4"><a-v>प्रहृष्टस्त्वभवत्तेन वचनेन स राक्षसः।</a-v><a-v>परिष्वज्य सुसंश्लिष्टमिदं वचनमब्रवीत्॥ ४</a-v></p>
<p id="3.40.5"><a-v>एतच्छौण्डीर्ययुक्तं ते मच्छन्दादिव भाषितम्।</a-v><a-v>इदानीमसि मारीचः पूर्वमन्यो निशाचरः॥ ५</a-v></p>
<p id="3.40.6"><a-v>आरुह्यतामयं शीघ्रं खगो रत्नविभूषितः।</a-v><a-v>मया सह रथो युक्तः पिशाचवदनैः खरैः॥ ६</a-v></p>
<p id="3.40.7"><a-v>ततो रावणमारीचौ विमानमिव तं रथम्।</a-v><a-v>आरुह्य ययतुः शीघ्रं तस्मादाश्रममण्डलात्॥ ७</a-v></p>
<p id="3.40.8"><a-v>तथैव तत्र पश्यन्तौ पत्तनानि वनानि च।</a-v><a-v>गिरींश्च सरितः सर्वा राष्ट्राणि नगराणि च॥ ८</a-v></p>
<p id="3.40.9"><a-v>समेत्य दण्डकारण्यं राघवस्याश्रमं ततः।</a-v><a-v>ददर्श सहमरीचो रावणो राक्षसाधिपः॥ ९</a-v></p>
<p id="3.40.10"><a-v>अवतीर्य रथात्तस्मात्ततः काञ्चनभूषणात्।</a-v><a-v>हस्ते गृहीत्वा मारीचं रावणो वाक्यमब्रवीत्॥ १०</a-v></p>
<p id="3.40.11"><a-v>एतद्रामाश्रमपदं दृश्यते कदलीवृतम्।</a-v><a-v>क्रियतां तत्सखे शीघ्रं यदर्थं वयमागताः॥ ११</a-v></p>
<p id="3.40.12"><a-v>स रावणवचः श्रुत्वा मारीचो राक्षसस्तदा।</a-v><a-v>मृगो भूत्वाश्रमद्वारि रामस्य विचचार ह॥ १२</a-v></p>
<p id="3.40.13"><a-v>मणिप्रवरशृङ्गाग्रः सितासितमुखाकृतिः।</a-v><a-v>रक्तपद्मोत्पलमुख इन्द्रनीलोत्पलश्रवाः॥ १३</a-v></p>
<p id="3.40.14"><a-v>किंचिदभ्युन्नत ग्रीव इन्द्रनीलनिभोदरः।</a-v><a-v>मधूकनिभपार्श्वश्च कञ्जकिञ्जल्कसंनिभः॥ १४</a-v></p>
<p id="3.40.15"><a-v>वैदूर्यसंकाशखुरस्तनुजङ्घः सुसंहतः।</a-v><a-v>इन्द्रायुधसवर्णेन पुच्छेनोर्ध्वं विराजितः॥ १५</a-v></p>
<p id="3.40.16"><a-v>मनोहरस्निग्धवर्णो रत्नैर्नानाविधैर्वृतः।</a-v><a-v>क्षणेन राक्षसो जातो मृगः परमशोभनः॥ १६</a-v></p>
<p id="3.40.17"><a-v>वनं प्रज्वलयन्रम्यं रामाश्रमपदं च तत्।</a-v><a-v>मनोहरं दर्शनीयं रूपं कृत्वा स राक्षसः॥ १७</a-v></p>
<p id="3.40.18"><a-v>प्रलोभनार्थं वैदेह्या नानाधातुविचित्रितम्।</a-v><a-v>विचरन्गच्छते सम्यक्शाद्वलानि समन्ततः॥ १८</a-v></p>
<p id="3.40.19"><a-v>रूप्यबिन्दुशतैश्चित्रो भूत्वा च प्रियदर्शनः।</a-v><a-v>विटपीनां किसलयान्भङ्क्त्वादन्विचचार ह॥ १९</a-v></p>
<p id="3.40.20"><a-v>कदलीगृहकं गत्वा कर्णिकारानितस्ततः।</a-v><a-v>समाश्रयन्मन्दगतिः सीतासंदर्शनं तदा॥ २०</a-v></p>
<p id="3.40.21"><a-v>राजीवचित्रपृष्ठः स विरराज महामृगः।</a-v><a-v>रामाश्रमपदाभ्याशे विचचार यथासुखम्॥ २१</a-v></p>
<p id="3.40.22"><a-v>पुनर्गत्वा निवृत्तश्च विचचार मृगोत्तमः।</a-v><a-v>गत्वा मुहूर्तं त्वरया पुनः प्रतिनिवर्तते॥ २२</a-v></p>
<p id="3.40.23"><a-v>विक्रीडंश्च पुनर्भूमौ पुनरेव निषीदति।</a-v><a-v>आश्रमद्वारमागम्य मृगयूथानि गच्छति॥ २३</a-v></p>
<p id="3.40.24"><a-v>मृगयूथैरनुगतः पुनरेव निवर्तते।</a-v><a-v>सीतादर्शनमाकाङ्क्षन्राक्षसो मृगतां गतः॥ २४</a-v></p>
<p id="3.40.25"><a-v>परिभ्रमति चित्राणि मण्डलानि विनिष्पतन्।</a-v><a-v>समुद्वीक्ष्य च सर्वे तं मृगा येऽन्ये वनेचराः॥ २५</a-v></p>
<p id="3.40.26"><a-v>उपगम्य समाघ्राय विद्रवन्ति दिशो दश।</a-v><a-v>राक्षसः सोऽपि तान्वन्यान्मृगान्मृगवधे रतः॥ २६</a-v></p>
<p id="3.40.27"><a-v>प्रच्छादनार्थं भावस्य न भक्षयति संस्पृशन्।</a-v><a-v>तस्मिन्नेव ततः काले वैदेही शुभलोचना॥ २७</a-v></p>
<p id="3.40.28"><a-v>कुसुमापचये व्यग्रा पादपानत्यवर्तत।</a-v><a-v>कर्णिकारानशोकांश्च चूटांश्च मदिरेक्षणा॥ २८</a-v></p>
<p id="3.40.29"><a-v>कुसुमान्यपचिन्वन्ती चचार रुचिरानना।</a-v><a-v>अनर्हारण्यवासस्य सा तं रत्नमयं मृगम्।</a-v><a-v>मुक्तामणिविचित्राङ्गं ददर्श परमाङ्गना॥ २९</a-v></p>
<p id="3.40.30"><a-v>तं वै रुचिरदण्तौष्ठं रूप्यधातुतनूरुहम्।</a-v><a-v>विस्मयोत्फुल्लनयना सस्नेहं समुदैक्षत॥ ३०</a-v></p>
<p id="3.40.31"><a-v>स च तां रामदयितां पश्यन्मायामयो मृगः।</a-v><a-v>विचचार ततस्तत्र दीपयन्निव तद्वनम्॥ ३१</a-v></p>
<p id="3.40.32"><a-v>अदृष्टपूर्वं दृष्ट्वा तं नानारत्नमयं मृगम्।</a-v><a-v>विस्मयं परमं सीता जगाम जनकात्मजा॥ ३२</a-v></p>
<p><a-v>इति श्रीरामायणे अरण्यकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
