<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/021.sxml"><a-title>वाल्मीकिरामायणम् अरण्यकाण्डम् २१ सर्गः</a-title><a-meta>
<p>Unique Words: 218</p>
</a-meta><hr><a-sec><p id="3.21.1"><a-v>एवमाधर्षितः शूरः शूर्पणख्या खरस्तदा।</a-v><a-v>उवाच रक्षसां मध्ये खरः खरतरं वचः॥ १</a-v></p>
<p id="3.21.2"><a-v>तवापमानप्रभवः क्रोधोऽयमतुलो मम।</a-v><a-v>न शक्यते धारयितुं लवणाम्भ इवोत्थितम्॥ २</a-v></p>
<p id="3.21.3"><a-v>न रामं गणये वीर्यान्मानुषं क्षीणजीवितम्।</a-v><a-v>आत्मा दुश्चरितैः प्राणान्हतो योऽद्य विमोक्ष्यति॥ ३</a-v></p>
<p id="3.21.4"><a-v>बाष्पः संह्रियतामेष संभ्रमश्च विमुच्यताम्।</a-v><a-v>अहं रामः सह भ्रात्रा नयामि यमसादनम्॥ ४</a-v></p>
<p id="3.21.5"><a-v>परश्वधहतस्याद्य मन्दप्राणस्य भूतले।</a-v><a-v>रामस्य रुधिरं रक्तमुष्णं पास्यसि राक्षसि॥ ५</a-v></p>
<p id="3.21.6"><a-v>सा प्रहृष्ट्वा वचः श्रुत्वा खरस्य वदनाच्च्युतम्।</a-v><a-v>प्रशशंस पुनर्मौर्ख्याद्भ्रातरं रक्षसां वरम्॥ ६</a-v></p>
<p id="3.21.7"><a-v>तया परुषितः पूर्वं पुनरेव प्रशंसितः।</a-v><a-v>अब्रवीद्दूषणं नाम खरः सेनापतिं तदा॥ ७</a-v></p>
<p id="3.21.8"><a-v>चतुर्दश सहस्राणि मम चित्तानुवर्तिनाम्।</a-v><a-v>रक्षसीं भीमवेगानां समरेष्वनिवर्तिनाम्॥ ८</a-v></p>
<p id="3.21.9"><a-v>नीलजीमूतवर्णानां घोराणां क्रूरकर्मणाम्।</a-v><a-v>लोकसिंहाविहाराणां बलिनामुग्रतेजसाम्॥ ९</a-v></p>
<p id="3.21.10"><a-v>तेषां शार्दूलदर्पाणां महास्यानां महौजसाम्।</a-v><a-v>सर्वोद्योगमुदीर्णानां रक्षसां सौम्य कारय॥ १०</a-v></p>
<p id="3.21.11"><a-v>उपस्थापय मे क्षिप्रं रथं सौम्य धनूंषि च।</a-v><a-v>शरांश्च चित्रान्खड्गांश्च शक्तीश्च विविधाः शिताः॥ ११</a-v></p>
<p id="3.21.12"><a-v>अग्रे निर्यातुमिच्छामि पौलस्त्यानां महात्मनाम्।</a-v><a-v>वधार्थं दुर्विनीतस्य रामस्य रणकोविदः॥ १२</a-v></p>
<p id="3.21.13"><a-v>इति तस्य ब्रुवाणस्य सूर्यवर्णं महारथम्।</a-v><a-v>सदश्वैः शबलैर्युक्तमाचचक्षेऽथ दूषणः॥ १३</a-v></p>
<p id="3.21.14"><a-v>तं मेरुशिखराकारं तप्तकाञ्चनभूषणम्।</a-v><a-v>हेमचक्रमसंबाधं वैदूर्यमय कूबरम्॥ १४</a-v></p>
<p id="3.21.15"><a-v>मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः।</a-v><a-v>माङ्गल्यैः पक्षिसंघैश्च ताराभिश्च समावृतम्॥ १५</a-v></p>
<p id="3.21.16"><a-v>ध्वजनिस्त्रिंशसंपन्नं किङ्किणीकविभूषितम्।</a-v><a-v>सदश्वयुक्तं सोऽमर्षादारुरोह रथं खरः॥ १६</a-v></p>
<p id="3.21.17"><a-v>निशाम्य तं रथगतं राक्षसा भीमविक्रमाः।</a-v><a-v>तस्थुः संपरिवार्यैनं दूषणं च महाबलम्॥ १७</a-v></p>
<p id="3.21.18"><a-v>खरस्तु तान्महेष्वासान्घोरचर्मायुधध्वजान्।</a-v><a-v>निर्यातेत्यब्रवीद्दृष्ट्वा रथस्थः सर्वराक्षसान्॥ १८</a-v></p>
<p id="3.21.19"><a-v>ततस्तद्राक्षसं सैन्यं घोरचर्मायुधध्वजम्।</a-v><a-v>निर्जगाम जनस्थानान्महानादं महाजवम्॥ १९</a-v></p>
<p id="3.21.20"><a-v>मुद्गरैः पट्टिशैः शूलैः सुतीक्ष्णैश्च परश्वधैः।</a-v><a-v>खड्गैश्चक्रैश्च हस्तस्थैर्भ्राजमानैश्च तोमरैः॥ २०</a-v></p>
<p id="3.21.21"><a-v>शक्तिभिः पतिघैर्घोरैरतिमात्रैश्च कार्मुकैः।</a-v><a-v>गदासिमुसलैर्वज्रैर्गृहीतैर्भीमदर्शनैः॥ २१</a-v></p>
<p id="3.21.22"><a-v>राक्षसानां सुघोराणां सहस्राणि चतुर्दश।</a-v><a-v>निर्यातानि जनस्थानात्खरचित्तानुवर्तिनाम्॥ २२</a-v></p>
<p id="3.21.23"><a-v>तांस्त्वभिद्रवतो दृष्ट्वा राक्षसान्भीमविक्रमान्।</a-v><a-v>खरस्यापि रथः किंचिज्जगाम तदनन्तरम्॥ २३</a-v></p>
<p id="3.21.24"><a-v>ततस्ताञ्शबलानश्वांस्तप्तकाञ्चनभूषितान्।</a-v><a-v>खरस्य मतमाज्ञाय सारथिः समचोदयत्॥ २४</a-v></p>
<p id="3.21.25"><a-v>स चोदितो रथः शीघ्रं खरस्य रिपुघातिनः।</a-v><a-v>शब्देनापूरयामास दिशश्च प्रतिशस्तथा॥ २५</a-v></p>
<p id="3.21.26"><a-v>प्रवृद्धमन्युस्तु खरः खरस्वनो</a-v><a-v>रिपोर्वधार्थं त्वरितो यथान्तकः।</a-v><a-v>अचूचुदत्सारथिमुन्नदन्पुन</a-v><a-v>र्महाबलो मेघ इवाश्मवर्षवान्॥ २६</a-v></p>
<p><a-v>इति श्रीरामायणे अरण्यकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
