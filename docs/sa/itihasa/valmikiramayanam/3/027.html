<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/027.sxml"><a-title>वाल्मीकिरामायणम् अरण्यकाण्डम् २७ सर्गः</a-title><a-meta>
<p>Unique Words: 259</p>
</a-meta><hr><a-sec><p id="3.27.1"><a-v>निहतं दूषणं दृष्ट्वा रणे त्रिशिरसा सह।</a-v><a-v>खरस्याप्यभवत्त्रासो दृष्ट्वा रामस्य विक्रमम्॥ १</a-v></p>
<p id="3.27.2"><a-v>स दृष्ट्वा राक्षसं सैन्यमविषह्यं महाबलम्।</a-v><a-v>हतमेकेन रामेण दूषणस्त्रिशिरा अपि॥ २</a-v></p>
<p id="3.27.3"><a-v>तद्बलं हतभूयिष्ठं विमनाः प्रेक्ष्य राक्षसः।</a-v><a-v>आससाद खरो रामं नमुचिर्वासवं यथा॥ ३</a-v></p>
<p id="3.27.4"><a-v>विकृष्य बलवच्चापं नाराचान्रक्तभोजनान्।</a-v><a-v>खरश्चिक्षेप रामाय क्रुद्धानाशीविषानिव॥ ४</a-v></p>
<p id="3.27.5"><a-v>ज्यां विधुन्वन्सुबहुशः शिक्षयास्त्राणि दर्शयन्।</a-v><a-v>चचार समरे मार्गाञ्शरै रथगतः खरः॥ ५</a-v></p>
<p id="3.27.6"><a-v>स सर्वाश्च दिशो बाणैः प्रदिशश्च महारथः।</a-v><a-v>पूरयामास तं दृष्ट्वा रामोऽपि सुमहद्धनुः॥ ६</a-v></p>
<p id="3.27.7"><a-v>स सायकैर्दुर्विषहैः सस्फुलिङ्गैरिवाग्निभिः।</a-v><a-v>नभश्चकाराविवरं पर्जन्य इव वृष्टिभिः॥ ७</a-v></p>
<p id="3.27.8"><a-v>तद्बभूव शितैर्बाणैः खररामविसर्जितैः।</a-v><a-v>पर्याकाशमनाकाशं सर्वतः शरसंकुलम्॥ ८</a-v></p>
<p id="3.27.9"><a-v>शरजालावृतः सूर्यो न तदा स्म प्रकाशते।</a-v><a-v>अन्योन्यवधसंरम्भादुभयोः संप्रयुध्यतोः॥ ९</a-v></p>
<p id="3.27.10"><a-v>ततो नालीकनाराचैस्तीक्ष्णाग्रैश्च विकर्णिभिः।</a-v><a-v>आजघान रणे रामं तोत्रैरिव महाद्विपम्॥ १०</a-v></p>
<p id="3.27.11"><a-v>तं रथस्थं धनुष्पाणिं राक्षसं पर्यवस्थितम्।</a-v><a-v>ददृशुः सर्वभूतानि पाशहस्तमिवान्तकम्॥ ११</a-v></p>
<p id="3.27.12"><a-v>तं सिंहमिव विक्रान्तं सिंहविक्रान्तगामिनम्।</a-v><a-v>दृष्ट्वा नोद्विजते रामः सिंहः क्षुद्रमृगं यथा॥ १२</a-v></p>
<p id="3.27.13"><a-v>ततः सूर्यनिकाशेन रथेन महता खरः।</a-v><a-v>आससाद रणे रामं पतङ्ग इव पावकम्॥ १३</a-v></p>
<p id="3.27.14"><a-v>ततोऽस्य सशरं चापं मुष्टिदेशे महात्मनः।</a-v><a-v>खरश्चिच्छेद रामस्य दर्शयन्पाणिलाघवम्॥ १४</a-v></p>
<p id="3.27.15"><a-v>स पुनस्त्वपरान्सप्त शरानादाय वर्मणि।</a-v><a-v>निजघान रणे क्रुद्धः शक्राशनिसमप्रभान्॥ १५</a-v></p>
<p id="3.27.16"><a-v>ततस्तत्प्रहतं बाणैः खरमुक्तैः सुपर्वभिः।</a-v><a-v>पपात कवचं भूमौ रामस्यादित्यवर्चसः॥ १६</a-v></p>
<p id="3.27.17"><a-v>स शरैरर्पितः क्रुद्धः सर्वगात्रेषु राघवः।</a-v><a-v>रराज समरे रामो विधूमोऽग्निरिव ज्वलन्॥ १७</a-v></p>
<p id="3.27.18"><a-v>ततो गम्भीरनिर्ह्रादं रामः शत्रुनिबर्हणः।</a-v><a-v>चकारान्ताय स रिपोः सज्यमन्यन्महद्धनुः॥ १८</a-v></p>
<p id="3.27.19"><a-v>सुमहद्वैष्णवं यत्तदतिसृष्टं महर्षिणा।</a-v><a-v>वरं तद्धनुरुद्यम्य खरं समभिधावत॥ १९</a-v></p>
<p id="3.27.20"><a-v>ततः कनकपुङ्खैस्तु शरैः संनतपर्वभिः।</a-v><a-v>चिच्छेद रामः संक्रुद्धः खरस्य समरे ध्वजम्॥ २०</a-v></p>
<p id="3.27.21"><a-v>स दर्शनीयो बहुधा विच्छिन्नः काञ्चनो ध्वजः।</a-v><a-v>जगाम धरणीं सूर्यो देवतानामिवाज्ञया॥ २१</a-v></p>
<p id="3.27.22"><a-v>तं चतुर्भिः खरः क्रुद्धो रामं गात्रेषु मार्गणैः।</a-v><a-v>विव्याध हृदि मर्मज्ञो मातङ्गमिव तोमरैः॥ २२</a-v></p>
<p id="3.27.23"><a-v>स रामो बहुभिर्बाणैः खरकार्मुकनिःसृतैः।</a-v><a-v>विद्धो रुधिरसिक्ताङ्गो बभूव रुषितो भृशम्॥ २३</a-v></p>
<p id="3.27.24"><a-v>स धनुर्धन्विनां श्रेष्ठः प्रगृह्य परमाहवे।</a-v><a-v>मुमोच परमेष्वासः षट्शरानभिलक्षितान्॥ २४</a-v></p>
<p id="3.27.25"><a-v>शिरस्येकेन बाणेन द्वाभ्यां बाह्वोरथार्पयत्।</a-v><a-v>त्रिभिश्चन्द्रार्धवक्त्रैश्च वक्षस्यभिजघान ह॥ २५</a-v></p>
<p id="3.27.26"><a-v>ततः पश्चान्महातेजा नाराचान्भास्करोपमान्।</a-v><a-v>जिघांसू राक्षसं क्रुद्धस्त्रयोदश शिलाशितान्॥ २६</a-v></p>
<p id="3.27.27"><a-v>ततोऽस्य युगमेकेन चतुर्भिश्चतुरो हयान्।</a-v><a-v>षष्ठेन च शिरः संख्ये चिच्छेद खरसारथेः॥ २७</a-v></p>
<p id="3.27.28"><a-v>त्रिभिस्त्रिवेणुं बलवान्द्वाभ्यामक्षं महाबलः।</a-v><a-v>द्वादशेन तु बाणेन खरस्य सशरं धनुः।</a-v><a-v>छित्त्वा वज्रनिकाशेन राघवः प्रहसन्निव।</a-v><a-v>त्रयोदशेनेन्द्रसमो बिभेद समरे खरम्॥ २८</a-v></p>
<p id="3.27.29"><a-v>प्रभग्नधन्वा विरथो हताश्वो हतसारथिः।</a-v><a-v>गदापाणिरवप्लुत्य तस्थौ भूमौ खरस्तदा॥ २९</a-v></p>
<p id="3.27.30"><a-v>तत्कर्म रामस्य महारथस्य समेत्य देवाश्च महर्षयश्च।</a-v><a-v>अपूजयन्प्राञ्जलयः प्रहृष्टा स्तदा विमानाग्रगताः समेताः॥ ३०</a-v></p>
<p><a-v>इति श्रीरामायणे अरण्यकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
