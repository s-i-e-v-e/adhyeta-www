<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/013.sxml"><a-title>वाल्मीकिरामायणम् अरण्यकाण्डम् १३ सर्गः</a-title><a-meta>
<p>Unique Words: 320</p>
</a-meta><hr><a-sec><p id="3.13.1"><a-v>अथ पञ्चवटीं गच्छन्नन्तरा रघुनन्दनः।</a-v><a-v>आससाद महाकायं गृध्रं भीमपराक्रमम्॥ १</a-v></p>
<p id="3.13.2"><a-v>तं दृष्ट्वा तौ महाभागौ वनस्थं रामलक्ष्मणौ।</a-v><a-v>मेनाते राक्षसं पक्षिं ब्रुवाणौ को भवानिति॥ २</a-v></p>
<p id="3.13.3"><a-v>स तौ मधुरया वाचा सौम्यया प्रीणयन्निव।</a-v><a-v>उवाच वत्स मां विद्धि वयस्यं पितुरात्मनः॥ ३</a-v></p>
<p id="3.13.4"><a-v>स तं पितृसखं बुद्ध्वा पूजयामास राघवः।</a-v><a-v>स तस्य कुलमव्यग्रमथ पप्रच्छ नाम च॥ ४</a-v></p>
<p id="3.13.5"><a-v>रामस्य वचनं श्रुत्वा कुलमात्मानमेव च।</a-v><a-v>आचचक्षे द्विजस्तस्मै सर्वभूतसमुद्भवम्॥ ५</a-v></p>
<p id="3.13.6"><a-v>पूर्वकाले महाबाहो ये प्रजापतयोऽभवन्।</a-v><a-v>तान्मे निगदतः सर्वानादितः शृणु राघव॥ ६</a-v></p>
<p id="3.13.7"><a-v>कर्दमः प्रथमस्तेषां विकृतस्तदनन्तरम्।</a-v><a-v>शेषश्च संश्रयश्चैव बहुपुत्रश्च वीर्यवान्॥ ७</a-v></p>
<p id="3.13.8"><a-v>स्थाणुर्मरीचिरत्रिश्च क्रतुश्चैव महाबलः।</a-v><a-v>पुलस्त्यश्चाङ्गिराश्चैव प्रचेताः पुलहस्तथा॥ ८</a-v></p>
<p id="3.13.9"><a-v>दक्षो विवस्वानपरोऽरिष्टनेमिश्च राघव।</a-v><a-v>कश्यपश्च महातेजास्तेषामासीच्च पश्चिमः॥ ९</a-v></p>
<p id="3.13.10"><a-v>प्रजापतेस्तु दक्षस्य बभूवुरिति नः श्रुतम्।</a-v><a-v>षष्टिर्दुहितरो राम यशस्विन्यो महायशः॥ १०</a-v></p>
<p id="3.13.11"><a-v>कश्यपः प्रतिजग्राह तासामष्टौ सुमध्यमाः।</a-v><a-v>अदितिं च दितिं चैव दनूमपि च कालकाम्॥ ११</a-v></p>
<p id="3.13.12"><a-v>ताम्रां क्रोधवशां चैव मनुं चाप्यनलामपि।</a-v><a-v>तास्तु कन्यास्ततः प्रीतः कश्यपः पुनरब्रवीत्॥ १२</a-v></p>
<p id="3.13.13"><a-v>पुत्रांस्त्रैलोक्यभर्तॄन्वै जनयिष्यथ मत्समान्।</a-v><a-v>अदितिस्तन्मना राम दितिश्च दनुरेव च॥ १३</a-v></p>
<p id="3.13.14"><a-v>कालका च महाबाहो शेषास्त्वमनसोऽभवन्।</a-v><a-v>अदित्यां जज्ञिरे देवास्त्रयस्त्रिंशदरिंदम॥ १४</a-v></p>
<p id="3.13.15"><a-v>आदित्या वसवो रुद्रा अश्विनौ च परंतप।</a-v><a-v>दितिस्त्वजनयत्पुत्रान्दैत्यांस्तात यशस्विनः॥ १५</a-v></p>
<p id="3.13.16"><a-v>तेषामियं वसुमती पुरासीत्सवनार्णवा।</a-v><a-v>दनुस्त्वजनयत्पुत्रमश्वग्रीवमरिंदम॥ १६</a-v></p>
<p id="3.13.17"><a-v>नरकं कालकं चैव कालकापि व्यजायत।</a-v><a-v>क्रौञ्चीं भासीं तथा श्येनीं धृतराष्ट्रीं तथा शुकीम्॥ १७</a-v></p>
<p id="3.13.18"><a-v>ताम्रापि सुषुवे कन्याः पञ्चैता लोकविश्रुताः।</a-v><a-v>उलूकाञ्जनयत्क्रौञ्ची भासी भासान्व्यजायत॥ १८</a-v></p>
<p id="3.13.19"><a-v>श्येनी श्येनांश्च गृध्रांश्च व्यजायत सुतेजसः।</a-v><a-v>धृतराष्ट्री तु हंसांश्च कलहंसांश्च सर्वशः॥ १९</a-v></p>
<p id="3.13.20"><a-v>चक्रवाकांश्च भद्रं ते विजज्ञे सापि भामिनी।</a-v><a-v>शुकी नतां विजज्ञे तु नताया विनता सुता॥ २०</a-v></p>
<p id="3.13.21"><a-v>दशक्रोधवशा राम विजज्ञेऽप्यात्मसंभवाः।</a-v><a-v>मृगीं च मृगमन्दां च हरीं भद्रमदामपि॥ २१</a-v></p>
<p id="3.13.22"><a-v>मातङ्गीमथ शार्दूलीं श्वेतां च सुरभीं तथा।</a-v><a-v>सर्वलक्षणसंपन्नां सुरसां कद्रुकामपि॥ २२</a-v></p>
<p id="3.13.23"><a-v>अपत्यं तु मृगाः सर्वे मृग्या नरवरोत्तम।</a-v><a-v>ऋष्काश्च मृगमन्दायाः सृमराश्चमरास्तथा॥ २३</a-v></p>
<p id="3.13.24"><a-v>ततस्त्विरावतीं नाम जज्ञे भद्रमदा सुताम्।</a-v><a-v>तस्यास्त्वैरावतः पुत्रो लोकनाथो महागजः॥ २४</a-v></p>
<p id="3.13.25"><a-v>हर्याश्च हरयोऽपत्यं वानराश्च तपस्विनः।</a-v><a-v>गोलाङ्गूलांश्च शार्दूली व्याघ्रांश्चाजनयत्सुतान्॥ २५</a-v></p>
<p id="3.13.26"><a-v>मातङ्ग्यास्त्वथ मातङ्गा अपत्यं मनुजर्षभ।</a-v><a-v>दिशागजं तु श्वेताक्षं श्वेता व्यजनयत्सुतम्॥ २६</a-v></p>
<p id="3.13.27"><a-v>ततो दुहितरौ राम सुरभिर्देव्यजायत।</a-v><a-v>रोहिणीं नाम भद्रं ते गन्धर्वीं च यशस्विनीम्॥ २७</a-v></p>
<p id="3.13.28"><a-v>रोहिण्यजनयद्गा वै गन्धर्वी वाजिनः सुतान्।</a-v><a-v>सुरसाजनयन्नागान्राम कद्रूश्च पन्नगान्॥ २८</a-v></p>
<p id="3.13.29"><a-v>मनुर्मनुष्याञ्जनयत्कश्यपस्य महात्मनः।</a-v><a-v>ब्राह्मणान्क्षत्रियान्वैश्याञ्शूद्रांश्च मनुजर्षभ॥ २९</a-v></p>
<p id="3.13.30"><a-v>मुखतो ब्राह्मणा जाता उरसः क्षत्रियास्तथा।</a-v><a-v>ऊरुभ्यां जज्ञिरे वैश्याः पद्भ्यां शूद्रा इति श्रुतिः॥ ३०</a-v></p>
<p id="3.13.31"><a-v>सर्वान्पुण्यफलान्वृक्षाननलापि व्यजायत।</a-v><a-v>विनता च शुकी पौत्री कद्रूश्च सुरसा स्वसा॥ ३१</a-v></p>
<p id="3.13.32"><a-v>कद्रूर्नागसहस्क्रं तु विजज्ञे धरणीधरम्।</a-v><a-v>द्वौ पुत्रौ विनतायास्तु गरुडोऽरुण एव च॥ ३२</a-v></p>
<p id="3.13.33"><a-v>तस्माज्जातोऽहमरुणात्संपातिश्च ममाग्रजः।</a-v><a-v>जटायुरिति मां विद्धि श्येनीपुत्रमरिंदम॥ ३३</a-v></p>
<p id="3.13.34"><a-v>सोऽहं वाससहायस्ते भविष्यामि यदीच्छसि।</a-v><a-v>सीतां च तात रक्षिष्ये त्वयि याते सलक्ष्मणे॥ ३४</a-v></p>
<p id="3.13.35"><a-v>जटायुषं तु प्रतिपूज्य राघवो</a-v><a-v>मुदा परिष्वज्य च संनतोऽभवत्।</a-v><a-v>पितुर्हि शुश्राव सखित्वमात्मवा</a-v><a-v>ञ्जटायुषा संकथितं पुनः पुनः॥ ३५</a-v></p>
<p id="3.13.36"><a-v>स तत्र सीतां परिदाय मैथिलीं</a-v><a-v>सहैव तेनातिबलेन पक्षिणा।</a-v><a-v>जगाम तां पञ्चवटीं सलक्ष्मणो</a-v><a-v>रिपून्दिधक्षञ्शलभानिवानलः॥ ३६</a-v></p>
<p><a-v>इति श्रीरामायणे अरण्यकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
