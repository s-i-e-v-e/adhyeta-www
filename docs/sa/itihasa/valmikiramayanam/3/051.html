<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/051.sxml"><a-title>वाल्मीकिरामायणम् अरण्यकाण्डम् ५१ सर्गः</a-title><a-meta>
<p>Unique Words: 248</p>
</a-meta><hr><a-sec><p id="3.51.1"><a-v>खमुत्पतन्तं तं दृष्ट्वा मैथिली जनकात्मजा।</a-v><a-v>दुःखिता परमोद्विग्ना भये महति वर्तिनी॥ १</a-v></p>
<p id="3.51.2"><a-v>रोषरोदनताम्राक्षी भीमाक्षं राक्षसाधिपम्।</a-v><a-v>रुदती करुणं सीता ह्रियमाणेदमब्रवीत्॥ २</a-v></p>
<p id="3.51.3"><a-v>न व्यपत्रपसे नीच कर्मणानेन रावण।</a-v><a-v>ज्ञात्वा विरहितां यो मां चोरयित्वा पलायसे॥ ३</a-v></p>
<p id="3.51.4"><a-v>त्वयैव नूनं दुष्टात्मन्भीरुणा हर्तुमिच्छता।</a-v><a-v>ममापवाहितो भर्ता मृगरूपेण मायया।</a-v><a-v>यो हि मामुद्यतस्त्रातुं सोऽप्ययं विनिपातितः॥ ४</a-v></p>
<p id="3.51.5"><a-v>परमं खलु ते वीर्यं दृश्यते राक्षसाधम।</a-v><a-v>विश्राव्य नामधेयं हि युद्धे नास्ति जिता त्वया॥ ५</a-v></p>
<p id="3.51.6"><a-v>ईदृशं गर्हितं कर्म कथं कृत्वा न लज्जसे।</a-v><a-v>स्त्रियाश्च हरणं नीच रहिते च परस्य च॥ ६</a-v></p>
<p id="3.51.7"><a-v>कथयिष्यन्ति लोकेषु पुरुषाः कर्म कुत्सितम्।</a-v><a-v>सुनृशंसमधर्मिष्ठं तव शौण्डीर्यमानिनः॥ ७</a-v></p>
<p id="3.51.8"><a-v>धिक्ते शौर्यं च सत्त्वं च यत्त्वया कथितं तदा।</a-v><a-v>कुलाक्रोशकरं लोके धिक्ते चारित्रमीदृशम्॥ ८</a-v></p>
<p id="3.51.9"><a-v>किं शक्यं कर्तुमेवं हि यज्जवेनैव धावसि।</a-v><a-v>मुहूर्तमपि तिष्ठस्व न जीवन्प्रतियास्यसि॥ ९</a-v></p>
<p id="3.51.10"><a-v>न हि चक्षुःपथं प्राप्य तयोः पार्थिवपुत्रयोः।</a-v><a-v>ससैन्योऽपि समर्तःस्त्वं मुहूर्तमपि जीवितुम्॥ १०</a-v></p>
<p id="3.51.11"><a-v>न त्वं तयोः शरस्पर्शं सोढुं शक्तः कथंचन।</a-v><a-v>वने प्रज्वलितस्येव स्पर्शमग्नेर्विहंगमः॥ ११</a-v></p>
<p id="3.51.12"><a-v>साधु कृत्वात्मनः पथ्यं साधु मां मुञ्च रावण।</a-v><a-v>मत्प्रधर्षणरुष्टो हि भ्रात्रा सह पतिर्मम।</a-v><a-v>विधास्यति विनाशाय त्वं मां यदि न मुञ्चसि॥ १२</a-v></p>
<p id="3.51.13"><a-v>येन त्वं व्यवसायेन बलान्मां हर्तुमिच्छसि।</a-v><a-v>व्यवसायः स ते नीच भविष्यति निरर्थकः॥ १३</a-v></p>
<p id="3.51.14"><a-v>न ह्यहं तमपश्यन्ती भर्तारं विबुधोपमम्।</a-v><a-v>उत्सहे शत्रुवशगा प्राणान्धारयितुं चिरम्॥ १४</a-v></p>
<p id="3.51.15"><a-v>न नूनं चात्मनः श्रेयः पथ्यं वा समवेक्षसे।</a-v><a-v>मृत्युकाले यथा मर्त्यो विपरीतानि सेवते॥ १५</a-v></p>
<p id="3.51.16"><a-v>मुमूर्षूणां हि सर्वेषां यत्पथ्यं तन्न रोचते।</a-v><a-v>पश्यामीव हि कण्ठे त्वां कालपाशावपाशितम्॥ १६</a-v></p>
<p id="3.51.17"><a-v>यथा चास्मिन्भयस्थाने न बिभेषे दशानन।</a-v><a-v>व्यक्तं हिरण्मयान्हि त्वं संपश्यसि महीरुहान्॥ १७</a-v></p>
<p id="3.51.18"><a-v>नदीं वैरतणीं घोरां रुधिरौघनिवाहिनीम्।</a-v><a-v>खड्गपत्रवनं चैव भीमं पश्यसि रावण॥ १८</a-v></p>
<p id="3.51.19"><a-v>तप्तकाञ्चनपुष्पां च वैदूर्यप्रवरच्छदाम्।</a-v><a-v>द्रक्ष्यसे शाल्मलीं तीक्ष्णामायसैः कण्टकैश्चिताम्॥ १९</a-v></p>
<p id="3.51.20"><a-v>न हि त्वमीदृशं कृत्वा तस्यालीकं महात्मनः।</a-v><a-v>धारितुं शक्ष्यसि चिरं विषं पीत्वेव निर्घृणः॥ २०</a-v></p>
<p id="3.51.21"><a-v>बद्धस्त्वं कालपाशेन दुर्निवारेण रावण।</a-v><a-v>क्व गतो लप्स्यसे शर्म भर्तुर्मम महात्मनः॥ २१</a-v></p>
<p id="3.51.22"><a-v>निमेषान्तरमात्रेण विना भ्रातरमाहवे।</a-v><a-v>राक्षसा निहता येन सहस्राणि चतुर्दश॥ २२</a-v></p>
<p id="3.51.23"><a-v>स कथं राघवो वीरः सर्वास्त्रकुशलो बली।</a-v><a-v>न त्वां हन्याच्छरैस्तीक्ष्णैरिष्टभार्यापहारिणम्॥ २३</a-v></p>
<p id="3.51.24"><a-v>एतच्चान्यच्च परुषं वैदेही रावणाङ्कगा।</a-v><a-v>भयशोकसमाविष्टा करुणं विललाप ह॥ २४</a-v></p>
<p id="3.51.25"><a-v>तथा भृशार्तां बहु चैव भाषिणीं</a-v><a-v>विललाप पूर्वं करुणं च भामिनीम्।</a-v><a-v>जहार पापस्तरुणीं विवेष्टतीं</a-v><a-v>नृपात्मजामागतगात्रवेपथुम्॥ २५</a-v></p>
<p><a-v>इति श्रीरामायणे अरण्यकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
