<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/064.sxml"><a-title>वाल्मीकिरामायणम् अरण्यकाण्डम् ६४ सर्गः</a-title><a-meta>
<p>Unique Words: 343</p>
</a-meta><hr><a-sec><p id="3.64.1"><a-v>रामः प्रेक्ष्य तु तं गृध्रं भुवि रौद्रेण पातितम्।</a-v><a-v>सौमित्रिं मित्रसंपन्नमिदं वचनमब्रवीत्॥ १</a-v></p>
<p id="3.64.2"><a-v>ममायं नूनमर्थेषु यतमानो विहंगमः।</a-v><a-v>राक्षसेन हतः संख्ये प्राणांस्त्यजति दुस्त्यजान्॥ २</a-v></p>
<p id="3.64.3"><a-v>अयमस्य शरीरेऽस्मिन्प्राणो लक्ष्मण विद्यते।</a-v><a-v>तथा स्वरविहीनोऽयं विक्लवं समुदीक्षते॥ ३</a-v></p>
<p id="3.64.4"><a-v>जटायो यदि शक्नोषि वाक्यं व्याहरितुं पुनः।</a-v><a-v>सीतामाख्याहि भद्रं ते वधमाख्याहि चात्मनः॥ ४</a-v></p>
<p id="3.64.5"><a-v>किंनिमित्तोऽहरत्सीतां रावणस्तस्य किं मया।</a-v><a-v>अपराद्धं तु यं दृष्ट्वा रावणेन हृता प्रिया॥ ५</a-v></p>
<p id="3.64.6"><a-v>कथं तच्चन्द्रसंकाशं मुखमासीन्मनोहरम्।</a-v><a-v>सीतया कानि चोक्तानि तस्मिन्काले द्विजोत्तम॥ ६</a-v></p>
<p id="3.64.7"><a-v>कथंवीर्यः कथंरूपः किंकर्मा स च राक्षसः।</a-v><a-v>क्व चास्य भवनं तात ब्रूहि मे परिपृच्छतः॥ ७</a-v></p>
<p id="3.64.8"><a-v>तमुद्वीक्ष्याथ दीनात्मा विलपन्तमनन्तरम्।</a-v><a-v>वाचातिसन्नया रामं जटायुरिदमब्रवीत्॥ ८</a-v></p>
<p id="3.64.9"><a-v>सा हृता राक्षसेन्द्रेण रावणेन विहायसा।</a-v><a-v>मायामास्थाय विपुलां वातदुर्दिनसंकुलाम्॥ ९</a-v></p>
<p id="3.64.10"><a-v>परिश्रान्तस्य मे तात पक्षौ छित्त्वा निशाचरः।</a-v><a-v>सीतामादाय वैदेहीं प्रयातो दक्षिणा मुखः॥ १०</a-v></p>
<p id="3.64.11"><a-v>उपरुध्यन्ति मे प्राणा दृष्टिर्भ्रमति राघव।</a-v><a-v>पश्यामि वृक्षान्सौवर्णानुशीरकृतमूर्धजान्॥ ११</a-v></p>
<p id="3.64.12"><a-v>येन याति मुहूर्तेन सीतामादाय रावणः।</a-v><a-v>विप्रनष्टं धनं क्षिप्रं तत्स्वामिप्रतिपद्यते॥ १२</a-v></p>
<p id="3.64.13"><a-v>विन्दो नाम मुहूर्तोऽसौ स च काकुत्स्थ नाबुधत्।</a-v><a-v>झषवद्बडिशं गृह्य क्षिप्रमेव विनश्यति॥ १३</a-v></p>
<p id="3.64.14"><a-v>न च त्वया व्यथा कार्या जनकस्य सुतां प्रति।</a-v><a-v>वैदेह्या रंस्यसे क्षिप्रं हत्वा तं राक्षसं रणे॥ १४</a-v></p>
<p id="3.64.15"><a-v>असंमूढस्य गृध्रस्य रामं प्रत्यनुभाषतः।</a-v><a-v>आस्यात्सुस्राव रुधिरं म्रियमाणस्य सामिषम्॥ १५</a-v></p>
<p id="3.64.16"><a-v>पुत्रो विश्रवसः साक्षाद्भ्राता वैश्रवणस्य च।</a-v><a-v>इत्युक्त्वा दुर्लभान्प्राणान्मुमोच पतगेश्वरः॥ १६</a-v></p>
<p id="3.64.17"><a-v>ब्रूहि ब्रूहीति रामस्य ब्रुवाणस्य कृताञ्जलेः।</a-v><a-v>त्यक्त्वा शरीरं गृध्रस्य जग्मुः प्राणा विहायसं॥ १७</a-v></p>
<p id="3.64.18"><a-v>स निक्षिप्य शिरो भूमौ प्रसार्य चरणौ तदा।</a-v><a-v>विक्षिप्य च शरीरं स्वं पपात धरणीतले॥ १८</a-v></p>
<p id="3.64.19"><a-v>तं गृध्रं प्रेक्ष्य ताम्राक्षं गतासुमचलोपमम्।</a-v><a-v>रामः सुबहुभिर्दुःखैर्दीनः सौमित्रिमब्रवीत्॥ १९</a-v></p>
<p id="3.64.20"><a-v>बहूनि रक्षसां वासे वर्षाणि वसता सुखम्।</a-v><a-v>अनेन दण्डकारण्ये विचीर्णमिह पक्षिणा॥ २०</a-v></p>
<p id="3.64.21"><a-v>अनेकवार्षिको यस्तु चिरकालं समुत्थितः।</a-v><a-v>सोऽयमद्य हतः शेते कालो हि दुरतिक्रमः॥ २१</a-v></p>
<p id="3.64.22"><a-v>पश्य लक्ष्मण गृध्रोऽयमुपकारी हतश्च मे।</a-v><a-v>सीतामभ्यवपन्नो वै रावणेन बलीयसा॥ २२</a-v></p>
<p id="3.64.23"><a-v>गृध्रराज्यं परित्यज्य पितृपैतामहं महत्।</a-v><a-v>मम हेतोरयं प्राणान्मुमोच पतगेश्वरः॥ २३</a-v></p>
<p id="3.64.24"><a-v>सर्वत्र खलु दृश्यन्ते साधवो धर्मचारिणः।</a-v><a-v>शूराः शरण्याः सौमित्रे तिर्यग्योनिगतेष्वपि॥ २४</a-v></p>
<p id="3.64.25"><a-v>सीताहरणजं दुःखं न मे सौम्य तथागतम्।</a-v><a-v>यथा विनाशो गृध्रस्य मत्कृते च परंतप॥ २५</a-v></p>
<p id="3.64.26"><a-v>राजा दशरथः श्रीमान्यथा मम मया यशाः।</a-v><a-v>पूजनीयश्च मान्यश्च तथायं पतगेश्वरः॥ २६</a-v></p>
<p id="3.64.27"><a-v>सौमित्रे हर काष्ठानि निर्मथिष्यामि पावकम्।</a-v><a-v>गृध्रराजं दिधक्षामि मत्कृते निधनं गतम्॥ २७</a-v></p>
<p id="3.64.28"><a-v>नाथं पतगलोकस्य चितामारोपयाम्यहम्।</a-v><a-v>इमं धक्ष्यामि सौमित्रे हतं रौद्रेण रक्षसा॥ २८</a-v></p>
<p id="3.64.29"><a-v>या गतिर्यज्ञशीलानामाहिताग्नेश्च या गतिः।</a-v><a-v>अपरावर्तिनां या च या च भूमिप्रदायिनाम्॥ २९</a-v></p>
<p id="3.64.30"><a-v>मया त्वं समनुज्ञातो गच्छ लोकाननुत्तमान्।</a-v><a-v>गृध्रराज महासत्त्व संस्कृतश्च मया व्रज॥ ३०</a-v></p>
<p id="3.64.31"><a-v>एवमुक्त्वा चितां दीप्तामारोप्य पतगेश्वरम्।</a-v><a-v>ददाह रामो धर्मात्मा स्वबन्धुमिव दुःखितः॥ ३१</a-v></p>
<p id="3.64.32"><a-v>रामोऽथ सहसौमित्रिर्वनं यात्वा स वीर्यवान्।</a-v><a-v>स्थूलान्हत्वा महारोहीननु तस्तार तं द्विजम्॥ ३२</a-v></p>
<p id="3.64.33"><a-v>रोहिमांसानि चोद्धृत्य पेशीकृत्वा महायशाः।</a-v><a-v>शकुनाय ददौ रामो रम्ये हरितशाद्वले॥ ३३</a-v></p>
<p id="3.64.34"><a-v>यत्तत्प्रेतस्य मर्त्यस्य कथयन्ति द्विजातयः।</a-v><a-v>तत्स्वर्गगमनं तस्य क्षिप्रं रामो जजाप ह॥ ३४</a-v></p>
<p id="3.64.35"><a-v>ततो गोदावरीं गत्वा नदीं नरवरात्मजौ।</a-v><a-v>उदकं चक्रतुस्तस्मै गृध्रराजाय तावुभौ॥ ३५</a-v></p>
<p id="3.64.36"><a-v>स गृध्रराजः कृतवान्यशस्करं</a-v><a-v>सुदुष्करं कर्म रणे निपातितः।</a-v><a-v>महर्षिकल्पेन च संस्कृतस्तदा</a-v><a-v>जगाम पुण्यां गतिमात्मनः शुभाम्॥ ३६</a-v></p>
<p><a-v>इति श्रीरामायणे अरण्यकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
