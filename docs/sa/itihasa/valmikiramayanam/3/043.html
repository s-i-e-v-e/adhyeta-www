<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/043.sxml"><a-title>वाल्मीकिरामायणम् अरण्यकाण्डम् ४३ सर्गः</a-title><a-meta>
<p>Unique Words: 337</p>
</a-meta><hr><a-sec><p id="3.43.1"><a-v>आर्तस्वरं तु तं भर्तुर्विज्ञाय सदृशं वने।</a-v><a-v>उवाच लक्ष्मणं सीता गच्छ जानीहि राघवम्॥ १</a-v></p>
<p id="3.43.2"><a-v>न हि मे जीवितं स्थाने हृदयं वावतिष्ठते।</a-v><a-v>क्रोशतः परमार्तस्य श्रुतः शब्दो मया भृशम्॥ २</a-v></p>
<p id="3.43.3"><a-v>आक्रन्दमानं तु वने भ्रातरं त्रातुमर्हसि।</a-v><a-v>तं क्षिप्रमभिधाव त्वं भ्रातरं शरणैषिणम्॥ ३</a-v></p>
<p id="3.43.4"><a-v>रक्षसां वशमापन्नं सिंहानामिव गोवृषम्।</a-v><a-v>न जगाम तथोक्तस्तु भ्रातुराज्ञाय शासनम्॥ ४</a-v></p>
<p id="3.43.5"><a-v>तमुवाच ततस्तत्र कुपिता जनकात्मजा।</a-v><a-v>सौमित्रे मित्ररूपेण भ्रातुस्त्वमसि शत्रुवत्॥ ५</a-v></p>
<p id="3.43.6"><a-v>यस्त्वमस्यामवस्थायां भ्रातरं नाभिपद्यसे।</a-v><a-v>इच्छसि त्वं विनश्यन्तं रामं लक्ष्मण मत्कृते॥ ६</a-v></p>
<p id="3.43.7"><a-v>व्यसनं ते प्रियं मन्ये स्नेहो भ्रातरि नास्ति ते।</a-v><a-v>तेन तिष्ठसि विस्रब्धस्तमपश्यन्महाद्युतिम्॥ ७</a-v></p>
<p id="3.43.8"><a-v>किं हि संशयमापन्ने तस्मिन्निह मया भवेत्।</a-v><a-v>कर्तव्यमिह तिष्ठन्त्या यत्प्रधानस्त्वमागतः॥ ८</a-v></p>
<p id="3.43.9"><a-v>इति ब्रुवाणं वैदेहीं बाष्पशोकपरिप्लुताम्।</a-v><a-v>अब्रवील्लक्ष्मणस्त्रस्तां सीतां मृगवधूमिव॥ ९</a-v></p>
<p id="3.43.10"><a-v>देवि देवमनुष्येषु गन्धर्वेषु पतत्रिषु।</a-v><a-v>राक्षसेषु पिशाचेषु किंनरेषु मृगेषु च॥ १०</a-v></p>
<p id="3.43.11"><a-v>दानवेषु च घोरेषु न स विद्येत शोभने।</a-v><a-v>यो रामं प्रतियुध्येत समरे वासवोपमम्॥ ११</a-v></p>
<p id="3.43.12"><a-v>अवध्यः समरे रामो नैवं त्वं वक्तुमर्हसि।</a-v><a-v>न त्वामस्मिन्वने हातुमुत्सहे राघवं विना॥ १२</a-v></p>
<p id="3.43.13"><a-v>अनिवार्यं बलं तस्य बलैर्बलवतामपि।</a-v><a-v>त्रिभिर्लोकैः समुद्युक्तैः सेश्वरैः सामरैरपि॥ १३</a-v></p>
<p id="3.43.14"><a-v>हृदयं निर्वृतं तेऽस्तु संतापस्त्यज्यतामयम्।</a-v><a-v>आगमिष्यति ते भर्ता शीघ्रं हत्वा मृगोत्तमम्॥ १४</a-v></p>
<p id="3.43.15"><a-v>न स तस्य स्वरो व्यक्तं न कश्चिदपि दैवतः।</a-v><a-v>गन्धर्वनगरप्रख्या माया सा तस्य रक्षसः॥ १५</a-v></p>
<p id="3.43.16"><a-v>न्यासभूतासि वैदेहि न्यस्ता मयि महात्मना।</a-v><a-v>रामेण त्वं वरारोहे न त्वां त्यक्तुमिहोत्सहे॥ १६</a-v></p>
<p id="3.43.17"><a-v>कृतवैराश्च कल्याणि वयमेतैर्निशाचरैः।</a-v><a-v>खरस्य निधने देवि जनस्थानवधं प्रति॥ १७</a-v></p>
<p id="3.43.18"><a-v>राक्षसा विधिना वाचो विसृजन्ति महावने।</a-v><a-v>हिंसाविहारा वैदेहि न चिन्तयितुमर्हसि॥ १८</a-v></p>
<p id="3.43.19"><a-v>लक्ष्मणेनैवमुक्ता तु क्रुद्धा संरक्तलोचना।</a-v><a-v>अब्रवीत्परुषं वाक्यं लक्ष्मणं सत्यवादिनम्॥ १९</a-v></p>
<p id="3.43.20"><a-v>अनार्य करुणारम्भ नृशंस कुलपांसन।</a-v><a-v>अहं तव प्रियं मन्ये तेनैतानि प्रभाषसे॥ २०</a-v></p>
<p id="3.43.21"><a-v>नैतच्चित्रं सपत्नेषु पापं लक्ष्मण यद्भवेत्।</a-v><a-v>त्वद्विधेषु नृशंसेषु नित्यं प्रच्छन्नचारिषु॥ २१</a-v></p>
<p id="3.43.22"><a-v>सुदुष्टस्त्वं वने राममेकमेकोऽनुगच्छसि।</a-v><a-v>मम हेतोः प्रतिच्छन्नः प्रयुक्तो भरतेन वा॥ २२</a-v></p>
<p id="3.43.23"><a-v>कथमिन्दीवरश्यामं रामं पद्मनिभेक्षणम्।</a-v><a-v>उपसंश्रित्य भर्तारं कामयेयं पृथग्जनम्॥ २३</a-v></p>
<p id="3.43.24"><a-v>समक्षं तव सौमित्रे प्राणांस्त्यक्ष्ये न संशयः।</a-v><a-v>रामं विना क्षणमपि न हि जीवामि भूतले॥ २४</a-v></p>
<p id="3.43.25"><a-v>इत्युक्तः परुषं वाक्यं सीतया सोमहर्षणम्।</a-v><a-v>अब्रवील्लक्ष्मणः सीतां प्राञ्जलिर्विजितेन्द्रियः॥ २५</a-v></p>
<p id="3.43.26"><a-v>उत्तरं नोत्सहे वक्तुं दैवतं भवती मम।</a-v><a-v>वाक्यमप्रतिरूपं तु न चित्रं स्त्रीषु मैथिलि॥ २६</a-v></p>
<p id="3.43.27"><a-v>स्वभावस्त्वेष नारीणामेषु लोकेषु दृश्यते।</a-v><a-v>विमुक्तधर्माश्चपलास्तीक्ष्णा भेदकराः स्त्रियः॥ २७</a-v></p>
<p id="3.43.28"><a-v>उपशृण्वन्तु मे सर्वे साक्षिभूता वनेचराः।</a-v><a-v>न्यायवादी यथा वाक्यमुक्तोऽहं परुषं त्वया॥ २८</a-v></p>
<p id="3.43.29"><a-v>धिक्त्वामद्य प्रणश्य त्वं यन्मामेवं विशङ्कसे।</a-v><a-v>स्त्रीत्वाद्दुष्टस्वभावेन गुरुवाक्ये व्यवस्थितम्॥ २९</a-v></p>
<p id="3.43.30"><a-v>गमिष्ये यत्र काकुत्स्थः स्वस्ति तेऽस्तु वरानने।</a-v><a-v>रक्षन्तु त्वां विशालाक्षि समग्रा वनदेवताः॥ ३०</a-v></p>
<p id="3.43.31"><a-v>निमित्तानि हि घोराणि यानि प्रादुर्भवन्ति मे।</a-v><a-v>अपि त्वां सह रामेण पश्येयं पुनरागतः॥ ३१</a-v></p>
<p id="3.43.32"><a-v>लक्ष्मणेनैवमुक्ता तु रुदती जनकात्मजा।</a-v><a-v>प्रत्युवाच ततो वाक्यं तीव्रं बाष्पपरिप्लुता॥ ३२</a-v></p>
<p id="3.43.33"><a-v>गोदावरीं प्रवेक्ष्यामि विना रामेण लक्ष्मण।</a-v><a-v>आबन्धिष्येऽथ वा त्यक्ष्ये विषमे देहमात्मनः॥ ३३</a-v></p>
<p id="3.43.34"><a-v>पिबामि वा विषं तीक्ष्णं प्रवेक्ष्यामि हुताशनम्।</a-v><a-v>न त्वहं राघवादन्यं पदापि पुरुषं स्पृशे॥ ३४</a-v></p>
<p id="3.43.35"><a-v>इति लक्ष्मणमाक्रुश्य सीता दुःखसमन्विता।</a-v><a-v>पाणिभ्यां रुदती दुःखादुदरं प्रजघान ह॥ ३५</a-v></p>
<p id="3.43.36"><a-v>तामार्तरूपां विमना रुदन्तीं सौमित्रिरालोक्य विशालनेत्राम्।</a-v><a-v>आश्वासयामास न चैव भर्तु स्तं भ्रातरं किंचिदुवाच सीता॥ ३६</a-v></p>
<p id="3.43.37"><a-v>ततस्तु सीतामभिवाद्य लक्ष्मणः कृताञ्जलिः किंचिदभिप्रणम्य।</a-v><a-v>अवेक्षमाणो बहुशश्च मैथिलीं जगाम रामस्य समीपमात्मवान्॥ ३७</a-v></p>
<p><a-v>इति श्रीरामायणे अरण्यकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
