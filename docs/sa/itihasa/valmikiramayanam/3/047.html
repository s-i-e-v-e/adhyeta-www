<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/047.sxml"><a-title>वाल्मीकिरामायणम् अरण्यकाण्डम् ४७ सर्गः</a-title><a-meta>
<p>Unique Words: 326</p>
</a-meta><hr><a-sec><p id="3.47.1"><a-v>सीताया वचनं श्रुत्वा दशग्रीवः प्रतापवान्।</a-v><a-v>हस्ते हस्तं समाहत्य चकार सुमहद्वपुः॥ १</a-v></p>
<p id="3.47.2"><a-v>स मैथिलीं पुनर्वाक्यं बभाषे च ततो भृशम्।</a-v><a-v>नोन्मत्तया श्रुतौ मन्ये मम वीर्यपराक्रमौ॥ २</a-v></p>
<p id="3.47.3"><a-v>उद्वहेयं भुजाभ्यां तु मेदिनीमम्बरे स्थितः।</a-v><a-v>आपिबेयं समुद्रं च मृत्युं हन्यां रणे स्थितः॥ ३</a-v></p>
<p id="3.47.4"><a-v>अर्कं रुन्ध्यां शरैस्तीक्ष्णैर्विभिन्द्यां हि महीतलम्।</a-v><a-v>कामरूपिणमुन्मत्ते पश्य मां कामदं पतिम्॥ ४</a-v></p>
<p id="3.47.5"><a-v>एवमुक्तवतस्तस्य रावणस्य शिखिप्रभे।</a-v><a-v>क्रुद्धस्य हरिपर्यन्ते रक्ते नेत्रे बभूवतुः॥ ५</a-v></p>
<p id="3.47.6"><a-v>सद्यः सौम्यं परित्यज्य भिक्षुरूपं स रावणः।</a-v><a-v>स्वं रूपं कालरूपाभं भेजे वैश्रवणानुजः॥ ६</a-v></p>
<p id="3.47.7"><a-v>संरक्तनयनः श्रीमांस्तप्तकाञ्चनकुण्डलः।</a-v><a-v>दशास्यः कार्मुकी बाणी बभूव क्षणदाचरः॥ ७</a-v></p>
<p id="3.47.8"><a-v>स परिव्राजकच्छद्म महाकायो विहाय तत्।</a-v><a-v>प्रतिपेदे स्वकं रूपं रावणो राक्षसाधिपः॥ ८</a-v></p>
<p id="3.47.9"><a-v>संरक्तनयनः क्रोधाज्जीमूतनिचयप्रभः।</a-v><a-v>रक्ताम्बरधरस्तस्थौ स्त्रीरत्नं प्रेक्ष्य मैथिलीम्॥ ९</a-v></p>
<p id="3.47.10"><a-v>स तामसितकेशान्तां भास्करस्य प्रभामिव।</a-v><a-v>वसनाभरणोपेतां मैथिलीं रावणोऽब्रवीत्॥ १०</a-v></p>
<p id="3.47.11"><a-v>त्रिषु लोकेषु विख्यातं यदि भर्तारमिच्छसि।</a-v><a-v>मामाश्रय वरारोहे तवाहं सदृशः पतिः॥ ११</a-v></p>
<p id="3.47.12"><a-v>मां भजस्व चिराय त्वमहं श्लाघ्यस्तव प्रियः।</a-v><a-v>नैव चाहं क्वचिद्भद्रे करिष्ये तव विप्रियम्।</a-v><a-v>त्यज्यतां मानुषो भावो मयि भावः प्रणीयताम्॥ १२</a-v></p>
<p id="3.47.13"><a-v>राज्याच्च्युतमसिद्धार्थं रामं परिमितायुषम्।</a-v><a-v>कैर्गुणैरनुरक्तासि मूढे पण्डितमानिनि॥ १३</a-v></p>
<p id="3.47.14"><a-v>यः स्त्रिया वचनाद्राज्यं विहाय ससुहृज्जनम्।</a-v><a-v>अस्मिन्व्यालानुचरिते वने वसति दुर्मतिः॥ १४</a-v></p>
<p id="3.47.15"><a-v>इत्युक्त्वा मैथिलीं वाक्यं प्रियार्हां प्रियवादिनीम्।</a-v><a-v>जग्राह रावणः सीतां बुधः खे रोहिणीमिव॥ १५</a-v></p>
<p id="3.47.16"><a-v>वामेन सीतां पद्माक्षीं मूर्धजेषु करेण सः।</a-v><a-v>ऊर्वोस्तु दक्षिणेनैव परिजग्राह पाणिना॥ १६</a-v></p>
<p id="3.47.17"><a-v>तं दृष्ट्वा गिरिशृङ्गाभं तीक्ष्णदंष्ट्रं महाभुजम्।</a-v><a-v>प्राद्रवन्मृत्युसंकाशं भयार्ता वनदेवताः॥ १७</a-v></p>
<p id="3.47.18"><a-v>स च मायामयो दिव्यः खरयुक्तः खरस्वनः।</a-v><a-v>प्रत्यदृश्यत हेमाङ्गो रावणस्य महारथः॥ १८</a-v></p>
<p id="3.47.19"><a-v>ततस्तां परुषैर्वाक्यैरभितर्ज्य महास्वनः।</a-v><a-v>अङ्केनादाय वैदेहीं रथमारोपयत्तदा॥ १९</a-v></p>
<p id="3.47.20"><a-v>सा गृहीतातिचुक्रोश रावणेन यशस्विनी।</a-v><a-v>रामेति सीता दुःखार्ता रामं दूरगतं वने॥ २०</a-v></p>
<p id="3.47.21"><a-v>तामकामां स कामार्तः पन्नगेन्द्रवधूमिव।</a-v><a-v>विवेष्टमानामादाय उत्पपाथाथ रावणः॥ २१</a-v></p>
<p id="3.47.22"><a-v>ततः सा राक्षसेन्द्रेण ह्रियमाणा विहायसा।</a-v><a-v>भृशं चुक्रोश मत्तेव भ्रान्तचित्ता यथातुरा॥ २२</a-v></p>
<p id="3.47.23"><a-v>हा लक्ष्मण महाबाहो गुरुचित्तप्रसादक।</a-v><a-v>ह्रियमाणां न जानीषे रक्षसा कामरूपिणा॥ २३</a-v></p>
<p id="3.47.24"><a-v>जीवितं सुखमर्थांश्च धर्महेतोः परित्यजन्।</a-v><a-v>ह्रियमाणामधर्मेण मां राघव न पश्यसि॥ २४</a-v></p>
<p id="3.47.25"><a-v>ननु नामाविनीतानां विनेतासि परंतप।</a-v><a-v>कथमेवंविधं पापं न त्वं शाधि हि रावणम्॥ २५</a-v></p>
<p id="3.47.26"><a-v>ननु सद्योऽविनीतस्य दृश्यते कर्मणः फलम्।</a-v><a-v>कालोऽप्यङ्गी भवत्यत्र सस्यानामिव पक्तये॥ २६</a-v></p>
<p id="3.47.27"><a-v>स कर्म कृतवानेतत्कालोपहतचेतनः।</a-v><a-v>जीवितान्तकरं घोरं रामाद्व्यसनमाप्नुहि॥ २७</a-v></p>
<p id="3.47.28"><a-v>हन्तेदानीं सकामा तु कैकेयी बान्धवैः सह।</a-v><a-v>ह्रियेयं धर्मकामस्य धर्मपत्नी यशस्विनः॥ २८</a-v></p>
<p id="3.47.29"><a-v>आमन्त्रये जनस्थानं कर्णिकारांश्च पुष्पितान्।</a-v><a-v>क्षिप्रं रामाय शंसध्वं सीतां हरति रावणः॥ २९</a-v></p>
<p id="3.47.30"><a-v>माल्यवन्तं शिखरिणं वन्दे प्रस्रवणं गिरिम्।</a-v><a-v>क्षिप्रं रामाय शंसध्वं सीतां हरति रावणः॥ ३०</a-v></p>
<p id="3.47.31"><a-v>हंससारससंघुष्टां वन्दे गोदावरीं नदीम्।</a-v><a-v>क्षिप्रं रामाय शंसध्वं सीतां हरति रावणः॥ ३१</a-v></p>
<p id="3.47.32"><a-v>दैवतानि च यान्त्यस्मिन्वने विविधपादपे।</a-v><a-v>नमस्करोम्यहं तेभ्यो भर्तुः शंसत मां हृताम्॥ ३२</a-v></p>
<p id="3.47.33"><a-v>यानि कानिचिदप्यत्र सत्त्वानि निवसन्त्युत।</a-v><a-v>सर्वाणि शरणं यामि मृगपक्षिगणानपि॥ ३३</a-v></p>
<p id="3.47.34"><a-v>ह्रियमाणां प्रियां भर्तुः प्राणेभ्योऽपि गरीयसीम्।</a-v><a-v>विवशापहृता सीता रावणेनेति शंसत॥ ३४</a-v></p>
<p id="3.47.35"><a-v>विदित्वा मां महाबाहुरमुत्रापि महाबलः।</a-v><a-v>आनेष्यति पराक्रम्य वैवस्वतहृतामपि॥ ३५</a-v></p>
<p id="3.47.36"><a-v>रामाय तु यथातत्त्वं जटायो हरणं मम।</a-v><a-v>लक्ष्मणाय च तत्सर्वमाख्यातव्यमशेषतः॥ ३६</a-v></p>
<p><a-v>इति श्रीरामायणे अरण्यकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
