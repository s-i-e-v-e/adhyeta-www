<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/017.sxml"><a-title>वाल्मीकिरामायणम् अरण्यकाण्डम् १७ सर्गः</a-title><a-meta>
<p>Unique Words: 241</p>
</a-meta><hr><a-sec><p id="3.17.1"><a-v>तां तु शूर्पणखां रामः कामपाशावपाशिताम्।</a-v><a-v>स्वेच्छया श्लक्ष्णया वाचा स्मितपूर्वमथाब्रवीत्॥ १</a-v></p>
<p id="3.17.2"><a-v>कृतदारोऽस्मि भवति भार्येयं दयिता मम।</a-v><a-v>त्वद्विधानां तु नारीणां सुदुःखा ससपत्नता॥ २</a-v></p>
<p id="3.17.3"><a-v>अनुजस्त्वेष मे भ्राता शीलवान्प्रियदर्शनः।</a-v><a-v>श्रीमानकृतदारश्च लक्ष्मणो नाम वीर्यवान्॥ ३</a-v></p>
<p id="3.17.4"><a-v>अपूर्वी भार्यया चार्थी तरुणः प्रियदर्शनः।</a-v><a-v>अनुरूपश्च ते भर्ता रूपस्यास्य भविष्यति॥ ४</a-v></p>
<p id="3.17.5"><a-v>एनं भज विशालाक्षि भर्तारं भ्रातरं मम।</a-v><a-v>असपत्ना वरारोहे मेरुमर्कप्रभा यथा॥ ५</a-v></p>
<p id="3.17.6"><a-v>इति रामेण सा प्रोक्ता राक्षसी काममोहिता।</a-v><a-v>विसृज्य रामं सहसा ततो लक्ष्मणमब्रवीत्॥ ६</a-v></p>
<p id="3.17.7"><a-v>अस्य रूपस्य ते युक्ता भार्याहं वरवर्णिनी।</a-v><a-v>मया सह सुखं सर्वान्दण्डकान्विचरिष्यसि॥ ७</a-v></p>
<p id="3.17.8"><a-v>एवमुक्तस्तु सौमित्री राक्षस्या वाक्यकोविदः।</a-v><a-v>ततः शूर्पणखीं स्मित्वा लक्ष्मणो युक्तमब्रवीत्॥ ८</a-v></p>
<p id="3.17.9"><a-v>कथं दासस्य मे दासी भार्या भवितुमिच्छसि।</a-v><a-v>सोऽहमार्येण परवान्भ्रात्रा कमलवर्णिनि॥ ९</a-v></p>
<p id="3.17.10"><a-v>समृद्धार्थस्य सिद्धार्था मुदितामलवर्णिनी।</a-v><a-v>आर्यस्य त्वं विशालाक्षि भार्या भव यवीयसी॥ १०</a-v></p>
<p id="3.17.11"><a-v>एतां विरूपामसतीं करालां निर्णतोदरीम्।</a-v><a-v>भार्यां वृद्धां परित्यज्य त्वामेवैष भजिष्यति॥ ११</a-v></p>
<p id="3.17.12"><a-v>को हि रूपमिदं श्रेष्ठं संत्यज्य वरवर्णिनि।</a-v><a-v>मानुषेषु वरारोहे कुर्याद्भावं विचक्षणः॥ १२</a-v></p>
<p id="3.17.13"><a-v>इति सा लक्ष्मणेनोक्ता कराला निर्णतोदरी।</a-v><a-v>मन्यते तद्वचः सत्यं परिहासाविचक्षणा॥ १३</a-v></p>
<p id="3.17.14"><a-v>सा रामं पर्णशालायामुपविष्टं परंतपम्।</a-v><a-v>सीतया सह दुर्धर्षमब्रवीत्काममोहिता॥ १४</a-v></p>
<p id="3.17.15"><a-v>इमां विरूपामसतीं करालां निर्णतोदरीम्।</a-v><a-v>वृद्धां भार्यामवष्टभ्य न मां त्वं बहु मन्यसे॥ १५</a-v></p>
<p id="3.17.16"><a-v>अद्येमां भक्षयिष्यामि पश्यतस्तव मानुषीम्।</a-v><a-v>त्वया सह चरिष्यामि निःसपत्ना यथासुखम्॥ १६</a-v></p>
<p id="3.17.17"><a-v>इत्युक्त्वा मृगशावाक्षीमलातसदृशेक्षणा।</a-v><a-v>अभ्यधावत्सुसंक्रुद्धा महोल्का रोहिणीमिव॥ १७</a-v></p>
<p id="3.17.18"><a-v>तां मृत्युपाशप्रतिमामापतन्तीं महाबलः।</a-v><a-v>निगृह्य रामः कुपितस्ततो लक्ष्मणमब्रवीत्॥ १८</a-v></p>
<p id="3.17.19"><a-v>क्रूरैरनार्यैः सौमित्रे परिहासः कथंचन।</a-v><a-v>न कार्यः पश्य वैदेहीं कथंचित्सौम्य जीवतीम्॥ १९</a-v></p>
<p id="3.17.20"><a-v>इमां विरूपामसतीमतिमत्तां महोदरीम्।</a-v><a-v>राक्षसीं पुरुषव्याघ्र विरूपयितुमर्हसि॥ २०</a-v></p>
<p id="3.17.21"><a-v>इत्युक्तो लक्ष्मणस्तस्याः क्रुद्धो रामस्य पश्यतः।</a-v><a-v>उद्धृत्य खड्गं चिच्छेद कर्णनासं महाबलः॥ २१</a-v></p>
<p id="3.17.22"><a-v>निकृत्तकर्णनासा तु विस्वरं सा विनद्य च।</a-v><a-v>यथागतं प्रदुद्राव घोरा शूर्पणखा वनम्॥ २२</a-v></p>
<p id="3.17.23"><a-v>सा विरूपा महाघोरा राक्षसी शोणितोक्षिता।</a-v><a-v>ननाद विविधान्नादान्यथा प्रावृषि तोयदः॥ २३</a-v></p>
<p id="3.17.24"><a-v>सा विक्षरन्ती रुधिरं बहुधा घोरदर्शना।</a-v><a-v>प्रगृह्य बाहू गर्जन्ती प्रविवेश महावनम्॥ २४</a-v></p>
<p id="3.17.25"><a-v>ततस्तु सा राक्षससंघसंवृतं खरं जनस्थानगतं विरूपिता।</a-v><a-v>उपेत्य तं भ्रातरमुग्रतेजसं पपात भूमौ गगनाद्यथाशनिः॥ २५</a-v></p>
<p id="3.17.26"><a-v>ततः सभार्यं भयमोहमूर्छिता सलक्ष्मणं राघवमागतं वनम्।</a-v><a-v>विरूपणं चात्मनि शोणितोक्षिता शशंस सर्वं भगिनी खरस्य सा॥ २६</a-v></p>
<p><a-v>इति श्रीरामायणे अरण्यकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
