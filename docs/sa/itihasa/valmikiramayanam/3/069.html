<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/069.sxml"><a-title>वाल्मीकिरामायणम् अरण्यकाण्डम् ६९ सर्गः</a-title><a-meta>
<p>Unique Words: 311</p>
</a-meta><hr><a-sec><p id="3.69.1"><a-v>निदर्शयित्वा रामाय सीतायाः प्रतिपादने।</a-v><a-v>वाक्यमन्वर्थमर्थज्ञः कबन्धः पुनरब्रवीत्॥ १</a-v></p>
<p id="3.69.2"><a-v>एष राम शिवः पन्था यत्रैते पुष्पिता द्रुमाः।</a-v><a-v>प्रतीचीं दिशमाश्रित्य प्रकाशन्ते मनोरमाः॥ २</a-v></p>
<p id="3.69.3"><a-v>जम्बूप्रियालपनसाः प्लक्षन्यग्रोधतिन्दुकाः।</a-v><a-v>अश्वत्थाः कर्णिकाराश्च चूताश्चान्ये च पादपाः॥ ३</a-v></p>
<p id="3.69.4"><a-v>तानारुह्याथ वा भूमौ पातयित्वा च तान्बलात्।</a-v><a-v>फलान्यमृतकल्पानि भक्षयन्तौ गमिष्यथः॥ ४</a-v></p>
<p id="3.69.5"><a-v>चङ्क्रमन्तौ वरान्देशाञ्शैलाच्छैलं वनाद्वनम्।</a-v><a-v>ततः पुष्करिणीं वीरौ पम्पां नाम गमिष्यथः॥ ५</a-v></p>
<p id="3.69.6"><a-v>अशर्करामविभ्रंशां समतीर्थमशैवलाम्।</a-v><a-v>राम संजातवालूकां कमलोत्पलशोभिताम्॥ ६</a-v></p>
<p id="3.69.7"><a-v>तत्र हंसाः प्लवाः क्रौञ्चाः कुरराश्चैव राघव।</a-v><a-v>वल्गुस्वरा निकूजन्ति पम्पासलिलगोचराः॥ ७</a-v></p>
<p id="3.69.8"><a-v>नोद्विजन्ते नरान्दृष्ट्वा वधस्याकोविदाः शुभाः।</a-v><a-v>घृतपिण्डोपमान्स्थूलांस्तान्द्विजान्भक्षयिष्यथः॥ ८</a-v></p>
<p id="3.69.9"><a-v>रोहितान्वक्रतुण्डांश्च नलमीनांश्च राघव।</a-v><a-v>पम्पायामिषुभिर्मत्स्यांस्तत्र राम वरान्हतान्॥ ९</a-v></p>
<p id="3.69.10"><a-v>निस्त्वक्पक्षानयस्तप्तानकृशानेककण्टकान्।</a-v><a-v>तव भक्त्या समायुक्तो लक्ष्मणः संप्रदास्यति॥ १०</a-v></p>
<p id="3.69.11"><a-v>भृशं ते खादतो मत्स्यान्पम्पायाः पुष्पसंचये।</a-v><a-v>पद्मगन्धि शिवं वारि सुखशीतमनामयम्॥ ११</a-v></p>
<p id="3.69.12"><a-v>उद्धृत्य स तदाक्लिष्टं रूप्यस्फटिकसंनिभम्।</a-v><a-v>अथ पुष्करपर्णेन लक्ष्मणः पाययिष्यति॥ १२</a-v></p>
<p id="3.69.13"><a-v>स्थूलान्गिरिगुहाशय्यान्वराहान्वनचारिणः।</a-v><a-v>अपां लोभादुपावृत्तान्वृषभानिव नर्दतः।</a-v><a-v>रूपान्वितांश्च पम्पायां द्रक्ष्यसि त्वं नरोत्तम॥ १३</a-v></p>
<p id="3.69.14"><a-v>सायाह्ने विचरन्राम विटपी माल्यधारिणः।</a-v><a-v>शीतोदकं च पम्पायां दृष्ट्वा शोकं विहास्यसि॥ १४</a-v></p>
<p id="3.69.15"><a-v>सुमनोभिश्चितांस्तत्र तिलकान्नक्तमालकान्।</a-v><a-v>उत्पलानि च फुल्लानि पङ्कजानि च राघव॥ १५</a-v></p>
<p id="3.69.16"><a-v>न तानि कश्चिन्माल्यानि तत्रारोपयिता नरः।</a-v><a-v>मतङ्गशिष्यास्तत्रासन्नृषयः सुसमाहितः॥ १६</a-v></p>
<p id="3.69.17"><a-v>तेषां भाराभितप्तानां वन्यमाहरतां गुरोः।</a-v><a-v>ये प्रपेतुर्महीं तूर्णं शरीरात्स्वेदबिन्दवः॥ १७</a-v></p>
<p id="3.69.18"><a-v>तानि माल्यानि जातानि मुनीनां तपसा तदा।</a-v><a-v>स्वेदबिन्दुसमुत्थानि न विनश्यन्ति राघव॥ १८</a-v></p>
<p id="3.69.19"><a-v>तेषामद्यापि तत्रैव दृश्यते परिचारिणी।</a-v><a-v>श्रमणी शबरी नाम काकुत्स्थ चिरजीविनी॥ १९</a-v></p>
<p id="3.69.20"><a-v>त्वां तु धर्मे स्थिता नित्यं सर्वभूतनमस्कृतम्।</a-v><a-v>दृष्ट्वा देवोपमं राम स्वर्गलोकं गमिष्यति॥ २०</a-v></p>
<p id="3.69.21"><a-v>ततस्तद्राम पम्पायास्तीरमाश्रित्य पश्चिमम्।</a-v><a-v>आश्रमस्थानमतुलं गुह्यं काकुत्स्थ पश्यसि॥ २१</a-v></p>
<p id="3.69.22"><a-v>न तत्राक्रमितुं नागाः शक्नुवन्ति तमाश्रमम्।</a-v><a-v>ऋषेस्तस्य मतङ्गस्य विधानात्तच्च काननम्॥ २२</a-v></p>
<p id="3.69.23"><a-v>तस्मिन्नन्दनसंकाशे देवारण्योपमे वने।</a-v><a-v>नानाविहगसंकीर्णे रंस्यसे राम निर्वृतः॥ २३</a-v></p>
<p id="3.69.24"><a-v>ऋष्यमूकस्तु पम्पायाः पुरस्तात्पुष्पितद्रुमः।</a-v><a-v>सुदुःखारोहणो नाम शिशुनागाभिरक्षितः।</a-v><a-v>उदारो ब्रह्मणा चैव पूर्वकाले विनिर्मितः॥ २४</a-v></p>
<p id="3.69.25"><a-v>शयानः पुरुषो राम तस्य शैलस्य मूर्धनि।</a-v><a-v>यत्स्वप्ने लभते वित्तं तत्प्रबुद्धोऽधिगच्छति॥ २५</a-v></p>
<p id="3.69.26"><a-v>न त्वेनं विषमाचारः पापकर्माधिरोहति।</a-v><a-v>तत्रैव प्रहरन्त्येनं सुप्तमादाय राक्षसाः॥ २६</a-v></p>
<p id="3.69.27"><a-v>ततोऽपि शिशुनागानामाक्रन्दः श्रूयते महान्।</a-v><a-v>क्रीडतां राम पम्पायां मतङ्गारण्यवासिनाम्॥ २७</a-v></p>
<p id="3.69.28"><a-v>सिक्ता रुधिरधाराभिः संहत्य परमद्विपाः।</a-v><a-v>प्रचरन्ति पृथक्कीर्णा मेघवर्णास्तरस्विनः॥ २८</a-v></p>
<p id="3.69.29"><a-v>ते तत्र पीत्वा पानीयं विमलं शीतमव्ययम्।</a-v><a-v>निवृत्ताः संविगाहन्ते वनानि वनगोचराः॥ २९</a-v></p>
<p id="3.69.30"><a-v>राम तस्य तु शैलस्य महती शोभते गुहा।</a-v><a-v>शिलापिधाना काकुत्स्थ दुःखं चास्याः प्रवेशनम्॥ ३०</a-v></p>
<p id="3.69.31"><a-v>तस्या गुहायाः प्राग्द्वारे महाञ्शीतोदको ह्रदः।</a-v><a-v>बहुमूलफलो रम्यो नानानगसमावृतः॥ ३१</a-v></p>
<p id="3.69.32"><a-v>तस्यां वसति सुग्रीवश्चतुर्भिः सह वानरैः।</a-v><a-v>कदाचिच्छिखरे तस्य पर्वतस्यावतिष्ठते॥ ३२</a-v></p>
<p id="3.69.33"><a-v>कबन्धस्त्वनुशास्यैवं तावुभौ रामलक्ष्मणौ।</a-v><a-v>स्रग्वी भास्करवर्णाभः खे व्यरोचत वीर्यवान्॥ ३३</a-v></p>
<p id="3.69.34"><a-v>तं तु खस्थं महाभागं कबन्धं रामलक्ष्मणौ।</a-v><a-v>प्रस्थितौ त्वं व्रजस्वेति वाक्यमूचतुरन्तिकात्॥ ३४</a-v></p>
<p id="3.69.35"><a-v>गम्यतां कार्यसिद्ध्यर्थमिति तावब्रवीच्च सः।</a-v><a-v>सुप्रीतौ तावनुज्ञाप्य कबन्धः प्रस्थितस्तदा॥ ३५</a-v></p>
<p id="3.69.36"><a-v>स तत्कबन्धः प्रतिपद्य रूपं</a-v><a-v>वृतः श्रिया भास्करतुल्यदेहः।</a-v><a-v>निदर्शयन्राममवेक्ष्य खस्थः</a-v><a-v>सख्यं कुरुष्वेति तदाभ्युवाच॥ ३६</a-v></p>
<p><a-v>इति श्रीरामायणे अरण्यकाण्डे एकोनसप्ततितमः सर्गः ॥ ६९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
