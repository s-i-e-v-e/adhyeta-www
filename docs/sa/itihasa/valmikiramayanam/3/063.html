<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/063.sxml"><a-title>वाल्मीकिरामायणम् अरण्यकाण्डम् ६३ सर्गः</a-title><a-meta>
<p>Unique Words: 256</p>
</a-meta><hr><a-sec><p id="3.63.1"><a-v>पूर्वजोऽप्युक्तमात्रस्तु लक्ष्मणेन सुभाषितम्।</a-v><a-v>सारग्राही महासारं प्रतिजग्राह राघवः॥ १</a-v></p>
<p id="3.63.2"><a-v>संनिगृह्य महाबाहुः प्रवृद्धं कोपमात्मनः।</a-v><a-v>अवष्टभ्य धनुश्चित्रं रामो लक्ष्मणमब्रवीत्॥ २</a-v></p>
<p id="3.63.3"><a-v>किं करिष्यावहे वत्स क्व वा गच्छाव लक्ष्मण।</a-v><a-v>केनोपायेन पश्येयं सीतामिति विचिन्तय॥ ३</a-v></p>
<p id="3.63.4"><a-v>तं तथा परितापार्तं लक्ष्मणो राममब्रवीत्।</a-v><a-v>इदमेव जनस्थानं त्वमन्वेषितुमर्हसि॥ ४</a-v></p>
<p id="3.63.5"><a-v>राक्षसैर्बहुभिः कीर्णं नानाद्रुमलतायुतम्।</a-v><a-v>सन्तीह गिरिदुर्गाणि निर्दराः कन्दराणि च॥ ५</a-v></p>
<p id="3.63.6"><a-v>गुहाश्च विविधा घोरा नानामृगगणाकुलाः।</a-v><a-v>आवासाः किंनराणां च गन्धर्वभवनानि च॥ ६</a-v></p>
<p id="3.63.7"><a-v>तानि युक्तो मया सार्धं त्वमन्वेषितुमर्हसि।</a-v><a-v>त्वद्विधो बुद्धिसंपन्ना माहात्मानो नरर्षभ॥ ७</a-v></p>
<p id="3.63.8"><a-v>आपत्सु न प्रकम्पन्ते वायुवेगैरिवाचलाः।</a-v><a-v>इत्युक्तस्तद्वनं सर्वं विचचार सलक्ष्मणः॥ ८</a-v></p>
<p id="3.63.9"><a-v>क्रुद्धो रामः शरं घोरं संधाय धनुषि क्षुरम्।</a-v><a-v>ततः पर्वतकूटाभं महाभागं द्विजोत्तमम्॥ ९</a-v></p>
<p id="3.63.10"><a-v>ददर्श पतितं भूमौ क्षतजार्द्रं जटायुषम्।</a-v><a-v>तं दृष्ट्वा गिरिशृङ्गाभं रामो लक्ष्मणमब्रवीत्।</a-v><a-v>अनेन सीता वैदेही भक्षिता नात्र संशयः॥ १०</a-v></p>
<p id="3.63.11"><a-v>गृध्ररूपमिदं व्यक्तं रक्षो भ्रमति काननम्।</a-v><a-v>भक्षयित्वा विशालाक्षीमास्ते सीतां यथासुखम्।</a-v><a-v>एनं वधिष्ये दीप्ताग्रैर्घोरैर्बाणैरजिह्मगैः॥ ११</a-v></p>
<p id="3.63.12"><a-v>इत्युक्त्वाभ्यपतद्गृध्रं संधाय धनुषि क्षुरम्।</a-v><a-v>क्रुद्धो रामः समुद्रान्तां चालयन्निव मेदिनीम्॥ १२</a-v></p>
<p id="3.63.13"><a-v>तं दीनदीनया वाचा सफेनं रुधिरं वमन्।</a-v><a-v>अभ्यभाषत पक्षी तु रामं दशरथात्मजम्॥ १३</a-v></p>
<p id="3.63.14"><a-v>यामोषधिमिवायुष्मन्नन्वेषसि महावने।</a-v><a-v>सा देवी मम च प्राणा रावणेनोभयं हृतम्॥ १४</a-v></p>
<p id="3.63.15"><a-v>त्वया विरहिता देवी लक्ष्मणेन च राघव।</a-v><a-v>ह्रियमाणा मया दृष्टा रावणेन बलीयसा॥ १५</a-v></p>
<p id="3.63.16"><a-v>सीतामभ्यवपन्नोऽहं रावणश्च रणे मया।</a-v><a-v>विध्वंसितरथच्छत्रः पातितो धरणीतले॥ १६</a-v></p>
<p id="3.63.17"><a-v>एतदस्य धनुर्भग्नमेतदस्य शरावरम्।</a-v><a-v>अयमस्य रणे राम भग्नः सांग्रामिको रथः॥ १७</a-v></p>
<p id="3.63.18"><a-v>परिश्रान्तस्य मे पक्षौ छित्त्वा खड्गेन रावणः।</a-v><a-v>सीतामादाय वैदेहीमुत्पपात विहायसं।</a-v><a-v>रक्षसा निहतं पूर्व्म न मां हन्तुं त्वमर्हसि॥ १८</a-v></p>
<p id="3.63.19"><a-v>रामस्तस्य तु विज्ञाय सीतासक्तां प्रियां कथाम्।</a-v><a-v>गृध्रराजं परिष्वज्य रुरोद सहलक्ष्मणः॥ १९</a-v></p>
<p id="3.63.20"><a-v>एकमेकायने दुर्गे निःश्वसन्तं कथंचन।</a-v><a-v>समीक्ष्य दुःखितो रामः सौमित्रिमिदमब्रवीत्॥ २०</a-v></p>
<p id="3.63.21"><a-v>राज्याद्भ्रंशो वने वासः सीता नष्टा हतो द्विजः।</a-v><a-v>ईदृशीयं ममालक्ष्मीर्निर्दहेदपि पावकम्॥ २१</a-v></p>
<p id="3.63.22"><a-v>संपूर्णमपि चेदद्य प्रतरेयं महोदधिम्।</a-v><a-v>सोऽपि नूनं ममालक्ष्म्या विशुष्येत्सरितां पतिः॥ २२</a-v></p>
<p id="3.63.23"><a-v>नास्त्यभाग्यतरो लोके मत्तोऽस्मिन्सचराचरे।</a-v><a-v>येनेयं महती प्राप्ता मया व्यसनवागुरा॥ २३</a-v></p>
<p id="3.63.24"><a-v>अयं पितृवयस्यो मे गृध्रराजो जरान्वितः।</a-v><a-v>शेते विनिहतो भूमौ मम भाग्यविपर्ययात्॥ २४</a-v></p>
<p id="3.63.25"><a-v>इत्येवमुक्त्वा बहुशो राघवः सहलक्ष्मणः।</a-v><a-v>जटायुषं च पस्पर्श पितृस्नेहं निदर्शयन्॥ २५</a-v></p>
<p id="3.63.26"><a-v>निकृत्तपक्षं रुधिरावसिक्तं तं गृध्रराजं परिरभ्य रामः।</a-v><a-v>क्व मैथिलि प्राणसमा ममेति विमुच्य वाचं निपपात भूमौ॥ २६</a-v></p>
<p><a-v>इति श्रीरामायणे अरण्यकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
