<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/055.sxml"><a-title>वाल्मीकिरामायणम् अरण्यकाण्डम् ५५ सर्गः</a-title><a-meta>
<p>Unique Words: 208</p>
</a-meta><hr><a-sec><p id="3.55.1"><a-v>राक्षसं मृगरूपेण चरन्तं कामरूपिणम्।</a-v><a-v>निहत्य रामो मारीचं तूर्णं पथि न्यवर्तत॥ १</a-v></p>
<p id="3.55.2"><a-v>तस्य संत्वरमाणस्य द्रष्टुकामस्य मैथिलीम्।</a-v><a-v>क्रूरस्वरोऽथ गोमायुर्विननादास्य पृष्ठतः॥ २</a-v></p>
<p id="3.55.3"><a-v>स तस्य स्वरमाज्ञाय दारुणं रोमहर्षणम्।</a-v><a-v>चिन्तयामास गोमायोः स्वरेण परिशङ्कितः॥ ३</a-v></p>
<p id="3.55.4"><a-v>अशुभं बत मन्येऽहं गोमायुर्वाश्यते यथा।</a-v><a-v>स्वस्ति स्यादपि वैदेह्या राक्षसैर्भक्षणं विना॥ ४</a-v></p>
<p id="3.55.5"><a-v>मारीचेन तु विज्ञाय स्वरमालक्ष्य मामकम्।</a-v><a-v>विक्रुष्टं मृगरूपेण लक्ष्मणः शृणुयाद्यदि॥ ५</a-v></p>
<p id="3.55.6"><a-v>स सौमित्रिः स्वरं श्रुत्वा तां च हित्वाथ मैथिलीम्।</a-v><a-v>तयैव प्रहितः क्षिप्रं मत्सकाशमिहैष्यति॥ ६</a-v></p>
<p id="3.55.7"><a-v>राक्षसैः सहितैर्नूनं सीताया ईप्सितो वधः।</a-v><a-v>काञ्चनश्च मृगो भूत्वा व्यपनीयाश्रमात्तु माम्॥ ७</a-v></p>
<p id="3.55.8"><a-v>दूरं नीत्वा तु मारीचो राक्षसोऽभूच्छराहतः।</a-v><a-v>हा लक्ष्मण हतोऽस्मीति यद्वाक्यं व्यजहार ह॥ ८</a-v></p>
<p id="3.55.9"><a-v>अपि स्वस्ति भवेद्द्वाभ्यां रहिताभ्यां मया वने।</a-v><a-v>जनस्थाननिमित्तं हि कृतवैरोऽस्मि राक्षसैः।</a-v><a-v>निमित्तानि च घोराणि दृश्यन्तेऽद्य बहूनि च॥ ९</a-v></p>
<p id="3.55.10"><a-v>इत्येवं चिन्तयन्रामः श्रुत्वा गोमायुनिःस्वनम्।</a-v><a-v>आत्मनश्चापनयनं मृगरूपेण रक्षसा।</a-v><a-v>आजगाम जनस्थानं राघवः परिशङ्कितः॥ १०</a-v></p>
<p id="3.55.11"><a-v>तं दीनमानसं दीनमासेदुर्मृगपक्षिणः।</a-v><a-v>सव्यं कृत्वा महात्मानं घोरांश्च ससृजुः स्वरान्॥ ११</a-v></p>
<p id="3.55.12"><a-v>तानि दृष्ट्वा निमित्तानि महाघोराणि राघवः।</a-v><a-v>ततो लक्षणमायान्तं ददर्श विगतप्रभम्॥ १२</a-v></p>
<p id="3.55.13"><a-v>ततोऽविदूरे रामेण समीयाय स लक्ष्मणः।</a-v><a-v>विषण्णः स विषण्णेन दुःखितो दुःखभागिना॥ १३</a-v></p>
<p id="3.55.14"><a-v>संजगर्हेऽथ तं भ्राता जेष्ठो लक्ष्मणमागतम्।</a-v><a-v>विहाय सीतां विजने वने राक्षससेविते॥ १४</a-v></p>
<p id="3.55.15"><a-v>गृहीत्वा च करं सव्यं लक्ष्मणं रघुनन्दनः।</a-v><a-v>उवाच मधुरोदर्कमिदं परुषमार्तवत्॥ १५</a-v></p>
<p id="3.55.16"><a-v>अहो लक्ष्मण गर्ह्यं ते कृतं यत्त्वं विहाय ताम्।</a-v><a-v>सीतामिहागतः सौम्य कच्चित्स्वस्ति भवेदिति॥ १६</a-v></p>
<p id="3.55.17"><a-v>न मेऽस्ति संशयो वीर सर्वथा जनकात्मजा।</a-v><a-v>विनष्टा भक्षिता वाप राक्षसैर्वनचारिभिः॥ १७</a-v></p>
<p id="3.55.18"><a-v>अशुभान्येव भूयिष्ठं यथा प्रादुर्भवन्ति मे।</a-v><a-v>अपि लक्ष्मण सीतायाः सामग्र्यं प्राप्नुयावहे॥ १८</a-v></p>
<p id="3.55.19"><a-v>इदं हि रक्षोमृगसंनिकाशं प्रलोभ्य मां दूरमनुप्रयातम्।</a-v><a-v>हतं कथंचिन्महता श्रमेण स राक्षसोऽभून्म्रियमाण एव॥ १९</a-v></p>
<p id="3.55.20"><a-v>मनश्च मे दीनमिहाप्रहृष्टं चक्षुश्च सव्यं कुरुते विकारम्।</a-v><a-v>असंशयं लक्ष्मण नास्ति सीता हृता मृता वा पथि वर्तते वा॥ २०</a-v></p>
<p><a-v>इति श्रीरामायणे अरण्यकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
