<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/014.sxml"><a-title>वाल्मीकिरामायणम् अरण्यकाण्डम् १४ सर्गः</a-title><a-meta>
<p>Unique Words: 251</p>
</a-meta><hr><a-sec><p id="3.14.1"><a-v>ततः पञ्चवटीं गत्वा नानाव्यालमृगायुताम्।</a-v><a-v>उवाच भ्रातरं रामो लक्ष्मणं दीप्ततेजसं॥ १</a-v></p>
<p id="3.14.2"><a-v>आगताः स्म यथोद्दिष्टममुं देशं महर्षिणा।</a-v><a-v>अयं पञ्चवटी देशः सौम्य पुष्पितकाननः॥ २</a-v></p>
<p id="3.14.3"><a-v>सर्वतश्चार्यतां दृष्टिः कानने निपुणो ह्यसि।</a-v><a-v>आश्रमः कतरस्मिन्नो देशे भवति संमतः॥ ३</a-v></p>
<p id="3.14.4"><a-v>रमते यत्र वैदेही त्वमहं चैव लक्ष्मण।</a-v><a-v>तादृशो दृश्यतां देशः संनिकृष्टजलाशयः॥ ४</a-v></p>
<p id="3.14.5"><a-v>वनरामण्यकं यत्र जलरामण्यकं तथा।</a-v><a-v>संनिकृष्टं च यत्र स्यात्समित्पुष्पकुशोदकम्॥ ५</a-v></p>
<p id="3.14.6"><a-v>एवमुक्तस्तु रामेण लक्मणः संयताञ्जलिः।</a-v><a-v>सीता समक्षं काकुत्स्थमिदं वचनमब्रवीत्॥ ६</a-v></p>
<p id="3.14.7"><a-v>परवानस्मि काकुत्स्थ त्वयि वर्षशतं स्थिते।</a-v><a-v>स्वयं तु रुचिरे देशे क्रियतामिति मां वद॥ ७</a-v></p>
<p id="3.14.8"><a-v>सुप्रीतस्तेन वाक्येन लक्ष्मणस्य महाद्युतिः।</a-v><a-v>विमृशन्रोचयामास देशं सर्वगुणान्वितम्॥ ८</a-v></p>
<p id="3.14.9"><a-v>स तं रुचिरमाक्रम्य देशमाश्रमकर्मणि।</a-v><a-v>हस्ते गृहीत्वा हस्तेन रामः सौमित्रिमब्रवीत्॥ ९</a-v></p>
<p id="3.14.10"><a-v>अयं देशः समः श्रीमान्पुष्पितैर्तरुभिर्वृतः।</a-v><a-v>इहाश्रमपदं सौम्य यथावत्कर्तुमर्हसि॥ १०</a-v></p>
<p id="3.14.11"><a-v>इयमादित्यसंकाशैः पद्मैः सुरभिगन्धिभिः।</a-v><a-v>अदूरे दृश्यते रम्या पद्मिनी पद्मशोभिता॥ ११</a-v></p>
<p id="3.14.12"><a-v>यथाख्यातमगस्त्येन मुनिना भावितात्मना।</a-v><a-v>इयं गोदावरी रम्या पुष्पितैस्तरुभिर्वृता॥ १२</a-v></p>
<p id="3.14.13"><a-v>हंसकारण्डवाकीर्णा चक्रवाकोपशोभिता।</a-v><a-v>नातिदूरे न चासन्ने मृगयूथनिपीडिता॥ १३</a-v></p>
<p id="3.14.14"><a-v>मयूरनादिता रम्याः प्रांशवो बहुकन्दराः।</a-v><a-v>दृश्यन्ते गिरयः सौम्य फुल्लैस्तरुभिरावृताः॥ १४</a-v></p>
<p id="3.14.15"><a-v>सौवर्णे राजतैस्ताम्रैर्देशे देशे च धातुभिः।</a-v><a-v>गवाक्षिता इवाभान्ति गजाः परमभक्तिभिः॥ १५</a-v></p>
<p id="3.14.16"><a-v>सालैस्तालैस्तमालैश्च खर्जूरैः पनसाम्रकैः।</a-v><a-v>नीवारैस्तिमिशैश्चैव पुंनागैश्चोपशोभिताः॥ १६</a-v></p>
<p id="3.14.17"><a-v>चूतैरशोकैस्तिलकैश्चम्पकैः केतकैरपि।</a-v><a-v>पुष्पगुल्मलतोपेतैस्तैस्तैस्तरुभिरावृताः॥ १७</a-v></p>
<p id="3.14.18"><a-v>चन्दनैः स्यन्दनैर्नीपैः पनसैर्लकुचैरपि।</a-v><a-v>धवाश्वकर्णखदिरैः शमीकिंशुकपाटलैः॥ १८</a-v></p>
<p id="3.14.19"><a-v>इदं पुण्यमिदं मेध्यमिदं बहुमृगद्विजम्।</a-v><a-v>इह वत्स्याम सौमित्रे सार्धमेतेन पक्षिणा॥ १९</a-v></p>
<p id="3.14.20"><a-v>एवमुक्तस्तु रामेण लक्ष्मणः परवीरहा।</a-v><a-v>अचिरेणाश्रमं भ्रातुश्चकार सुमहाबलः॥ २०</a-v></p>
<p id="3.14.21"><a-v>पर्णशालां सुविपुलां तत्र संघातमृत्तिकाम्।</a-v><a-v>सुस्तम्भां मस्करैर्दीर्घैः कृतवंशां सुशोभनाम्॥ २१</a-v></p>
<p id="3.14.22"><a-v>स गत्वा लक्ष्मणः श्रीमान्नदीं गोदावरीं तदा।</a-v><a-v>स्नात्वा पद्मानि चादाय सफलः पुनरागतः॥ २२</a-v></p>
<p id="3.14.23"><a-v>ततः पुष्पबलिं कृत्वा शान्तिं च स यथाविधि।</a-v><a-v>दर्शयामास रामाय तदाश्रमपदं कृतम्॥ २३</a-v></p>
<p id="3.14.24"><a-v>स तं दृष्ट्वा कृतं सौम्यमाश्रमं सह सीतया।</a-v><a-v>राघवः पर्णशालायां हर्षमाहारयत्परम्॥ २४</a-v></p>
<p id="3.14.25"><a-v>सुसंहृष्टः परिष्वज्य बाहुभ्यां लक्ष्मणं तदा।</a-v><a-v>अतिस्निग्धं च गाढं च वचनं चेदमब्रवीत्॥ २५</a-v></p>
<p id="3.14.26"><a-v>प्रीतोऽस्मि ते महत्कर्म त्वया कृतमिदं प्रभो।</a-v><a-v>प्रदेयो यन्निमित्तं ते परिष्वङ्गो मया कृतः॥ २६</a-v></p>
<p id="3.14.27"><a-v>भावज्ञेन कृतज्ञेन धर्मज्ञेन च लक्ष्मण।</a-v><a-v>त्वया पुत्रेण धर्मात्मा न संवृत्तः पिता मम॥ २७</a-v></p>
<p id="3.14.28"><a-v>एवं लक्ष्मणमुक्त्वा तु राघवो लक्ष्मिवर्धनः।</a-v><a-v>तस्मिन्देशे बहुफले न्यवसत्स सुखं वशी॥ २८</a-v></p>
<p id="3.14.29"><a-v>कंचित्कालं स धर्मात्मा सीतया लक्ष्मणेन च।</a-v><a-v>अन्वास्यमानो न्यवसत्स्वर्गलोके यथामरः॥ २९</a-v></p>
<p><a-v>इति श्रीरामायणे अरण्यकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
