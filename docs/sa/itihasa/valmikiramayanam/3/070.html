<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ७० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/070.sxml"><a-title>वाल्मीकिरामायणम् अरण्यकाण्डम् ७० सर्गः</a-title><a-meta>
<p>Unique Words: 240</p>
</a-meta><hr><a-sec><p id="3.70.1"><a-v>तौ कबन्धेन तं मार्गं पम्पाया दर्शितं वने।</a-v><a-v>आतस्थतुर्दिशं गृह्य प्रतीचीं नृवरात्मजौ॥ १</a-v></p>
<p id="3.70.2"><a-v>तौ शैलेष्वाचितानेकान्क्षौद्रकल्पफलद्रुमान्।</a-v><a-v>वीक्षन्तौ जग्मतुर्द्रष्टुं सुग्रीवं रामलक्ष्मणौ॥ २</a-v></p>
<p id="3.70.3"><a-v>कृत्वा च शैलपृष्ठे तु तौ वासं रघुनन्दनौ।</a-v><a-v>पम्पायाः पश्चिमं तीरं राघवावुपतस्थतुः॥ ३</a-v></p>
<p id="3.70.4"><a-v>तौ पुष्करिण्याः पम्पायास्तीरमासाद्य पश्चिमम्।</a-v><a-v>अपश्यतां ततस्तत्र शबर्या रम्यमाश्रमम्॥ ४</a-v></p>
<p id="3.70.5"><a-v>तौ तमाश्रममासाद्य द्रुमैर्बहुभिरावृतम्।</a-v><a-v>सुरम्यमभिवीक्षन्तौ शबरीमभ्युपेयतुः॥ ५</a-v></p>
<p id="3.70.6"><a-v>तौ तु दृष्ट्वा तदा सिद्धा समुत्थाय कृताञ्जलिः।</a-v><a-v>पादौ जग्राह रामस्य लक्ष्मणस्य च धीमतः॥ ६</a-v></p>
<p id="3.70.7"><a-v>तामुवाच ततो रामः श्रमणीं संशितव्रताम्।</a-v><a-v>कच्चित्ते निर्जिता विघ्नाः कच्चित्ते वर्धते तपः॥ ७</a-v></p>
<p id="3.70.8"><a-v>कच्चित्ते नियतः कोप आहारश्च तपोधने।</a-v><a-v>कच्चित्ते नियमाः प्राप्ताः कच्चित्ते मनसः सुखम्।</a-v><a-v>कच्चित्ते गुरुशुश्रूषा सफला चारुभाषिणि॥ ८</a-v></p>
<p id="3.70.9"><a-v>रामेण तापसी पृष्ठा सा सिद्धा सिद्धसंमता।</a-v><a-v>शशंस शबरी वृद्धा रामाय प्रत्युपस्थिता॥ ९</a-v></p>
<p id="3.70.10"><a-v>चित्रकूटं त्वयि प्राप्ते विमानैरतुलप्रभैः।</a-v><a-v>इतस्ते दिवमारूढा यानहं पर्यचारिषम्॥ १०</a-v></p>
<p id="3.70.11"><a-v>तैश्चाहमुक्ता धर्मज्ञैर्महाभागैर्महर्षिभिः।</a-v><a-v>आगमिष्यति ते रामः सुपुण्यमिममाश्रमम्॥ ११</a-v></p>
<p id="3.70.12"><a-v>स ते प्रतिग्रहीतव्यः सौमित्रिसहितोऽतिथिः।</a-v><a-v>तं च दृष्ट्वा वराँल्लोकानक्षयांस्त्वं गमिष्यसि॥ १२</a-v></p>
<p id="3.70.13"><a-v>मया तु विविधं वन्यं संचितं पुरुषर्षभ।</a-v><a-v>तवार्थे पुरुषव्याघ्र पम्पायास्तीरसंभवम्॥ १३</a-v></p>
<p id="3.70.14"><a-v>एवमुक्तः स धर्मात्मा शबर्या शबरीमिदम्।</a-v><a-v>राघवः प्राह विज्ञाने तां नित्यमबहिष्कृताम्॥ १४</a-v></p>
<p id="3.70.15"><a-v>दनोः सकाशात्तत्त्वेन प्रभावं ते महात्मनः।</a-v><a-v>श्रुतं प्रत्यक्षमिच्छामि संद्रष्टुं यदि मन्यसे॥ १५</a-v></p>
<p id="3.70.16"><a-v>एतत्तु वचनं श्रुत्वा रामवक्त्राद्विनिःसृतम्।</a-v><a-v>शबरी दर्शयामास तावुभौ तद्वनं महत्॥ १६</a-v></p>
<p id="3.70.17"><a-v>पश्य मेघघनप्रख्यं मृगपक्षिसमाकुलम्।</a-v><a-v>मतङ्गवनमित्येव विश्रुतं रघुनन्दन॥ १७</a-v></p>
<p id="3.70.18"><a-v>इह ते भावितात्मानो गुरवो मे महाद्युते।</a-v><a-v>जुहवांश्चक्रिरे तीर्थं मन्त्रवन्मन्त्रपूजितम्॥ १८</a-v></p>
<p id="3.70.19"><a-v>इयं प्रत्यक्स्थली वेदी यत्र ते मे सुसत्कृताः।</a-v><a-v>पुष्पोपहारं कुर्वन्ति श्रमादुद्वेपिभिः करैः॥ १९</a-v></p>
<p id="3.70.20"><a-v>तेषां तपः प्रभावेन पश्याद्यापि रघूत्तम।</a-v><a-v>द्योतयन्ति दिशः सर्वाः श्रिया वेद्योऽतुलप्रभाः॥ २०</a-v></p>
<p id="3.70.21"><a-v>अशक्नुवद्भिस्तैर्गन्तुमुपवासश्रमालसैः।</a-v><a-v>चिन्तितेऽभ्यागतान्पश्य समेतान्सप्त सागरान्॥ २१</a-v></p>
<p id="3.70.22"><a-v>कृताभिषेकैस्तैर्न्यस्ता वल्कलाः पादपेष्विह।</a-v><a-v>अद्यापि न विशुष्यन्ति प्रदेशे रघुनन्दन॥ २२</a-v></p>
<p id="3.70.23"><a-v>कृत्स्नं वनमिदं दृष्टं श्रोतव्यं च श्रुतं त्वया।</a-v><a-v>तदिच्छाम्यभ्यनुज्ञाता त्यक्तुमेतत्कलेवरम्॥ २३</a-v></p>
<p id="3.70.24"><a-v>तेषामिच्छाम्यहं गन्तुं समीपं भावितात्मनाम्।</a-v><a-v>मुनीनामाश्रंमो येषामहं च परिचारिणी॥ २४</a-v></p>
<p id="3.70.25"><a-v>धर्मिष्ठं तु वचः श्रुत्वा राघवः सहलक्ष्मणः।</a-v><a-v>अनुजानामि गच्छेति प्रहृष्टवदनोऽब्रवीत्॥ २५</a-v></p>
<p id="3.70.26"><a-v>अनुज्ञाता तु रामेण हुत्वात्मानं हुताशने।</a-v><a-v>ज्वलत्पावकसंकाशा स्वर्गमेव जगाम सा॥ २६</a-v></p>
<p id="3.70.27"><a-v>यत्र ते सुकृतात्मानो विहरन्ति महर्षयः।</a-v><a-v>तत्पुण्यं शबरीस्थानं जगामात्मसमाधिना॥ २७</a-v></p>
<p><a-v>इति श्रीरामायणे अरण्यकाण्डे सप्ततितमः सर्गः ॥ ७०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
