<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/016.sxml"><a-title>वाल्मीकिरामायणम् अरण्यकाण्डम् १६ सर्गः</a-title><a-meta>
<p>Unique Words: 237</p>
</a-meta><hr><a-sec><p id="3.16.1"><a-v>कृताभिषेको रामस्तु सीता सौमित्रिरेव च।</a-v><a-v>तस्माद्गोदावरीतीरात्ततो जग्मुः स्वमाश्रमम्॥ १</a-v></p>
<p id="3.16.2"><a-v>आश्रमं तमुपागम्य राघवः सहलक्ष्मणः।</a-v><a-v>कृत्वा पौर्वाह्णिकं कर्म पर्णशालामुपागमत्॥ २</a-v></p>
<p id="3.16.3"><a-v>स रामः पर्णशालायामासीनः सह सीतया।</a-v><a-v>विरराज महाबाहुश्चित्रया चन्द्रमा इव।</a-v><a-v>लक्ष्मणेन सह भ्रात्रा चकार विविधाः कथाः॥ ३</a-v></p>
<p id="3.16.4"><a-v>तदासीनस्य रामस्य कथासंसक्तचेतसः।</a-v><a-v>तं देशं राक्षसी काचिदाजगाम यदृच्छया॥ ४</a-v></p>
<p id="3.16.5"><a-v>सा तु शूर्पणखा नाम दशग्रीवस्य रक्षसः।</a-v><a-v>भगिनी राममासाद्य ददर्श त्रिदशोपमम्॥ ५</a-v></p>
<p id="3.16.6"><a-v>सिंहोरस्कं महाबाहुं पद्मपत्रनिभेक्षणम्।</a-v><a-v>सुकुमारं महासत्त्वं पार्थिवव्यञ्जनान्वितम्॥ ६</a-v></p>
<p id="3.16.7"><a-v>राममिन्दीवरश्यामं कन्दर्पसदृशप्रभम्।</a-v><a-v>बभूवेन्द्रोपमं दृष्ट्वा राक्षसी काममोहिता॥ ७</a-v></p>
<p id="3.16.8"><a-v>सुमुखं दुर्मुखी रामं वृत्तमध्यं महोदरी।</a-v><a-v>विशालाक्षं विरूपाक्षी सुकेशं ताम्रमूर्धजा॥ ८</a-v></p>
<p id="3.16.9"><a-v>प्रियरूपं विरूपा सा सुस्वरं भैरवस्वना।</a-v><a-v>तरुणं दारुणा वृद्धा दक्षिणं वामभाषिणी॥ ९</a-v></p>
<p id="3.16.10"><a-v>न्यायवृत्तं सुदुर्वृत्ता प्रियमप्रियदर्शना।</a-v><a-v>शरीरजसमाविष्टा राक्षसी राममब्रवीत्॥ १०</a-v></p>
<p id="3.16.11"><a-v>जटी तापसरूपेण सभार्यः शरचापधृक्।</a-v><a-v>आगतस्त्वमिमं देशं कथं राक्षससेवितम्॥ ११</a-v></p>
<p id="3.16.12"><a-v>एवमुक्तस्तु राक्षस्या शूर्पणख्या परंतपः।</a-v><a-v>ऋजुबुद्धितया सर्वमाख्यातुमुपचक्रमे॥ १२</a-v></p>
<p id="3.16.13"><a-v>आसीद्दशरथो नाम राजा त्रिदशविक्रमः।</a-v><a-v>तस्याहमग्रजः पुत्रो रामो नाम जनैः श्रुतः॥ १३</a-v></p>
<p id="3.16.14"><a-v>भ्रातायं लक्ष्मणो नाम यवीयान्मामनुव्रतः।</a-v><a-v>इयं भार्या च वैदेही मम सीतेति विश्रुता॥ १४</a-v></p>
<p id="3.16.15"><a-v>नियोगात्तु नरेन्द्रस्य पितुर्मातुश्च यन्त्रितः।</a-v><a-v>धर्मार्थं धर्मकाङ्क्षी च वनं वस्तुमिहागतः॥ १५</a-v></p>
<p id="3.16.16"><a-v>त्वां तु वेदितुमिच्छामि कथ्यतां कासि कस्य वा।</a-v><a-v>इह वा किंनिमित्तं त्वमागता ब्रूहि तत्त्वतः॥ १६</a-v></p>
<p id="3.16.17"><a-v>साब्रवीद्वचनं श्रुत्वा राक्षसी मदनार्दिता।</a-v><a-v>श्रूयतां राम वक्ष्यामि तत्त्वार्थं वचनं मम॥ १७</a-v></p>
<p id="3.16.18"><a-v>अहं शूर्पणखा नाम राक्षसी कामरूपिणी।</a-v><a-v>अरण्यं विचरामीदमेका सर्वभयंकरा॥ १८</a-v></p>
<p id="3.16.19"><a-v>रावणो नाम मे भ्राता राक्षसो राक्षसेश्वरः।</a-v><a-v>प्रवृद्धनिद्रश्च सदा कुम्भकर्णो महाबलः॥ १९</a-v></p>
<p id="3.16.20"><a-v>विभीषणस्तु धर्मात्मा न तु राक्षसचेष्टितः।</a-v><a-v>प्रख्यातवीर्यौ च रणे भ्रातरौ खरदूषणौ॥ २०</a-v></p>
<p id="3.16.21"><a-v>तानहं समतिक्रान्ता राम त्वापूर्वदर्शनात्।</a-v><a-v>समुपेतास्मि भावेन भर्तारं पुरुषोत्तमम्।</a-v><a-v>चिराय भव भर्ता मे सीतया किं करिष्यसि॥ २१</a-v></p>
<p id="3.16.22"><a-v>विकृता च विरूपा च न सेयं सदृशी तव।</a-v><a-v>अहमेवानुरूपा ते भार्यारूपेण पश्य माम्॥ २२</a-v></p>
<p id="3.16.23"><a-v>इमां विरूपामसतीं करालां निर्णतोदरीम्।</a-v><a-v>अनेन सह ते भ्रात्रा भक्षयिष्यामि मानुषीम्॥ २३</a-v></p>
<p id="3.16.24"><a-v>ततः पर्वतशृङ्गाणि वनानि विविधानि च।</a-v><a-v>पश्यन्सह मया कान्त दण्डकान्विचरिष्यसि॥ २४</a-v></p>
<p id="3.16.25"><a-v>इत्येवमुक्तः काकुत्स्थः प्रहस्य मदिरेक्षणाम्।</a-v><a-v>इदं वचनमारेभे वक्तुं वाक्यविशारदः॥ २५</a-v></p>
<p><a-v>इति श्रीरामायणे अरण्यकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
