<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/065.sxml"><a-title>वाल्मीकिरामायणम् अरण्यकाण्डम् ६५ सर्गः</a-title><a-meta>
<p>Unique Words: 285</p>
</a-meta><hr><a-sec><p id="3.65.1"><a-v>कृत्वैवमुदकं तस्मै प्रस्थितौ राघवौ तदा।</a-v><a-v>अवेक्षन्तौ वने सीतां पश्चिमां जग्मतुर्दिशम्॥ १</a-v></p>
<p id="3.65.2"><a-v>तां दिशं दक्षिणां गत्वा शरचापासिधारिणौ।</a-v><a-v>अविप्रहतमैक्ष्वाकौ पन्थानं प्रतिपेदतुः॥ २</a-v></p>
<p id="3.65.3"><a-v>गुल्मैर्वृक्षैश्च बहुभिर्लताभिश्च प्रवेष्टितम्।</a-v><a-v>आवृतं सर्वतो दुर्गं गहनं घोरदर्शनम्॥ ३</a-v></p>
<p id="3.65.4"><a-v>व्यतिक्रम्य तु वेगेन गृहीत्वा दक्षिणां दिशम्।</a-v><a-v>सुभीमं तन्महारण्यं व्यतियातौ महाबलौ॥ ४</a-v></p>
<p id="3.65.5"><a-v>ततः परं जनस्थानात्त्रिक्रोशं गम्य राघवौ।</a-v><a-v>क्रौञ्चारण्यं विविशतुर्गहनं तौ महौजसौ॥ ५</a-v></p>
<p id="3.65.6"><a-v>नानामेघघनप्रख्यं प्रहृष्टमिव सर्वतः।</a-v><a-v>नानावर्णैः शुभैः पुष्पैर्मृगपक्षिगणैर्युतम्॥ ६</a-v></p>
<p id="3.65.7"><a-v>दिदृक्षमाणौ वैदेहीं तद्वनं तौ विचिक्यतुः।</a-v><a-v>तत्र तत्रावतिष्ठन्तौ सीताहरणकर्शितौ॥ ७</a-v></p>
<p id="3.65.8"><a-v>लक्ष्मणस्तु महातेजाः सत्त्ववाञ्शीलवाञ्शुचिः।</a-v><a-v>अब्रवीत्प्राञ्जलिर्वाक्यं भ्रातरं दीप्ततेजसं॥ ८</a-v></p>
<p id="3.65.9"><a-v>स्पन्दते मे दृढं बाहुरुद्विग्नमिव मे मनः।</a-v><a-v>प्रायशश्चाप्यनिष्टानि निमित्तान्युपलक्षये॥ ९</a-v></p>
<p id="3.65.10"><a-v>तस्मात्सज्जीभवार्य त्वं कुरुष्व वचनं हितम्।</a-v><a-v>ममैव हि निमित्तानि सद्यः शंसन्ति संभ्रमम्॥ १०</a-v></p>
<p id="3.65.11"><a-v>एष वञ्चुलको नाम पक्षी परमदारुणः।</a-v><a-v>आवयोर्विजयं युद्धे शंसन्निव विनर्दति॥ ११</a-v></p>
<p id="3.65.12"><a-v>तयोरन्वेषतोरेवं सर्वं तद्वनमोजसा।</a-v><a-v>संजज्ञे विपुलः शब्दः प्रभञ्जन्निव तद्वनम्॥ १२</a-v></p>
<p id="3.65.13"><a-v>संवेष्टितमिवात्यर्थं गहनं मातरिश्वना।</a-v><a-v>वनस्य तस्य शब्दोऽभूद्दिवमापूरयन्निव॥ १३</a-v></p>
<p id="3.65.14"><a-v>तं शब्दं काङ्क्षमाणस्तु रामः कक्षे सहानुजः।</a-v><a-v>ददर्श सुमहाकायं राक्षसं विपुलोरसं॥ १४</a-v></p>
<p id="3.65.15"><a-v>आसेदतुस्ततस्तत्र तावुभौ प्रमुखे स्थितम्।</a-v><a-v>विवृद्धमशिरोग्रीवं कबन्धमुदरे मुखम्॥ १५</a-v></p>
<p id="3.65.16"><a-v>रोमभिर्निचितैस्तीक्ष्णैर्महागिरिमिवोच्छ्रितम्।</a-v><a-v>नीलमेघनिभं रौद्रं मेघस्तनितनिःस्वनम्॥ १६</a-v></p>
<p id="3.65.17"><a-v>महापक्ष्मेण पिङ्गेन विपुलेनायतेन च।</a-v><a-v>एकेनोरसि घोरेण नयनेनाशुदर्शिना॥ १७</a-v></p>
<p id="3.65.18"><a-v>महादंष्ट्रोपपन्नं तं लेलिहानं महामुखम्।</a-v><a-v>भक्षयन्तं महाघोरानृक्षसिंहमृगद्विपान्॥ १८</a-v></p>
<p id="3.65.19"><a-v>घोरौ भुजौ विकुर्वाणमुभौ योजनमायतौ।</a-v><a-v>कराभ्यां विविधान्गृह्य ऋष्कान्पक्षिगणान्मृगान्॥ १९</a-v></p>
<p id="3.65.20"><a-v>आकर्षन्तं विकर्षन्तमनेकान्मृगयूथपान्।</a-v><a-v>स्थितमावृत्य पन्थानं तयोर्भ्रात्रोः प्रपन्नयोः॥ २०</a-v></p>
<p id="3.65.21"><a-v>अथ तौ समतिक्रम्य क्रोशमात्रे ददर्शतुः।</a-v><a-v>महान्तं दारुणं भीमं कबन्धं भुजसंवृतम्॥ २१</a-v></p>
<p id="3.65.22"><a-v>स महाबाहुरत्यर्थं प्रसार्य विपुलौ भुजौ।</a-v><a-v>जग्राह सहितावेव राघवौ पीडयन्बलात्॥ २२</a-v></p>
<p id="3.65.23"><a-v>खड्गिनौ दृढधन्वानौ तिग्मतेजौ महाभुजौ।</a-v><a-v>भ्रातरौ विवशं प्राप्तौ कृष्यमाणौ महाबलौ॥ २३</a-v></p>
<p id="3.65.24"><a-v>तावुवाच महाबाहुः कबन्धो दानवोत्तमः।</a-v><a-v>कौ युवां वृषभस्कन्धौ महाखड्गधनुर्धरौ॥ २४</a-v></p>
<p id="3.65.25"><a-v>घोरं देशमिमं प्राप्तौ मम भक्षावुपस्थितौ।</a-v><a-v>वदतं कार्यमिह वां किमर्थं चागतौ युवाम्॥ २५</a-v></p>
<p id="3.65.26"><a-v>इमं देशमनुप्राप्तौ क्षुधार्तस्येह तिष्ठतः।</a-v><a-v>सबाणचापखड्गौ च तीक्ष्णशृङ्गाविवर्षभौ।</a-v><a-v>ममास्यमनुसंप्राप्तौ दुर्लभं जीवितं पुनः॥ २६</a-v></p>
<p id="3.65.27"><a-v>तस्य तद्वचनं श्रुत्वा कबन्धस्य दुरात्मनः।</a-v><a-v>उवाच लक्ष्मणं रामो मुखेन परिशुष्यता॥ २७</a-v></p>
<p id="3.65.28"><a-v>कृच्छ्रात्कृच्छ्रतरं प्राप्य दारुणं सत्यविक्रम।</a-v><a-v>व्यसनं जीवितान्ताय प्राप्तमप्राप्य तां प्रियाम्॥ २८</a-v></p>
<p id="3.65.29"><a-v>कालस्य सुमहद्वीर्यं सर्वभूतेषु लक्ष्मण।</a-v><a-v>त्वां च मां च नरव्याघ्र व्यसनैः पश्य मोहितौ।</a-v><a-v>नातिभारोऽस्ति दैवस्य सर्वभुतेषु लक्ष्मण॥ २९</a-v></p>
<p id="3.65.30"><a-v>शूराश्च बलवन्तश्च कृतास्त्राश्च रणाजिरे।</a-v><a-v>कालाभिपन्नाः सीदन्ति यथा वालुकसेतवः॥ ३०</a-v></p>
<p id="3.65.31"><a-v>इति ब्रुवाणो दृढसत्यविक्रमो</a-v><a-v>महायशा दाशरथिः प्रतापवान्।</a-v><a-v>अवेक्ष्य सौमित्रिमुदग्रविक्रमं</a-v><a-v>स्थिरां तदा स्वां मतिमात्मनाकरोत्॥ ३१</a-v></p>
<p><a-v>इति श्रीरामायणे अरण्यकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
