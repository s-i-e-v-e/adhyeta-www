<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/057.sxml"><a-title>वाल्मीकिरामायणम् अरण्यकाण्डम् ५७ सर्गः</a-title><a-meta>
<p>Unique Words: 253</p>
</a-meta><hr><a-sec><p id="3.57.1"><a-v>अथाश्रमादुपावृत्तमन्तरा रघुनन्दनः।</a-v><a-v>परिपप्रच्छ सौमित्रिं रामो दुःखार्दितः पुनः॥ १</a-v></p>
<p id="3.57.2"><a-v>तमुवाच किमर्थं त्वमागतोऽपास्य मैथिलीम्।</a-v><a-v>यदा सा तव विश्वासाद्वने विहरिता मया॥ २</a-v></p>
<p id="3.57.3"><a-v>दृष्ट्वैवाभ्यागतं त्वां मे मैथिलीं त्यज्य लक्ष्मण।</a-v><a-v>शङ्कमानं महत्पापं यत्सत्यं व्यथितं मनः॥ ३</a-v></p>
<p id="3.57.4"><a-v>स्फुरते नयनं सव्यं बाहुश्च हृदयं च मे।</a-v><a-v>दृष्ट्वा लक्ष्मण दूरे त्वां सीताविरहितं पथि॥ ४</a-v></p>
<p id="3.57.5"><a-v>एवमुक्तस्तु सौमित्रिर्लक्ष्मणः शुभलक्षणः।</a-v><a-v>भूयो दुःखसमाविष्टो दुःखितं राममब्रवीत्॥ ५</a-v></p>
<p id="3.57.6"><a-v>न स्वयं कामकारेण तां त्यक्त्वाहमिहागतः।</a-v><a-v>प्रचोदितस्तयैवोग्रैस्त्वत्सकाशमिहागतः॥ ६</a-v></p>
<p id="3.57.7"><a-v>आर्येणेव परिक्रुष्टं हा सीते लक्ष्मणेति च।</a-v><a-v>परित्राहीति यद्वाक्यं मैथिल्यास्तच्छ्रुतिं गतम्॥ ७</a-v></p>
<p id="3.57.8"><a-v>सा तमार्तस्वरं श्रुत्वा तव स्नेहेन मैथिली।</a-v><a-v>गच्छ गच्छेति मामाह रुदन्ती भयविह्वला॥ ८</a-v></p>
<p id="3.57.9"><a-v>प्रचोद्यमानेन मया गच्छेति बहुशस्तया।</a-v><a-v>प्रत्युक्ता मैथिली वाक्यमिदं त्वत्प्रत्ययान्वितम्॥ ९</a-v></p>
<p id="3.57.10"><a-v>न तत्पश्याम्यहं रक्षो यदस्य भयमावहेत्।</a-v><a-v>निर्वृता भव नास्त्येतत्केनाप्येवमुदाहृतम्॥ १०</a-v></p>
<p id="3.57.11"><a-v>विगर्हितं च नीचं च कथमार्योऽभिधास्यति।</a-v><a-v>त्राहीति वचनं सीते यस्त्रायेत्त्रिदशानपि॥ ११</a-v></p>
<p id="3.57.12"><a-v>किंनिमित्तं तु केनापि भ्रातुरालम्ब्य मे स्वरम्।</a-v><a-v>विस्वरं व्याहृतं वाक्यं लक्ष्मण त्राहि मामिति।</a-v><a-v>न भवत्या व्यथा कार्या कुनारीजनसेविता॥ १२</a-v></p>
<p id="3.57.13"><a-v>अलं वैक्लव्यमालम्ब्य स्वस्था भव निरुत्सुका।</a-v><a-v>न चास्ति त्रिषु लोकेषु पुमान्यो राघवं रणे।</a-v><a-v>जातो वा जायमानो वा संयुगे यः पराजयेत्॥ १३</a-v></p>
<p id="3.57.14"><a-v>एवमुक्ता तु वैदेही परिमोहितचेतना।</a-v><a-v>उवाचाश्रूणि मुञ्चन्ती दारुणं मामिदं वचः॥ १४</a-v></p>
<p id="3.57.15"><a-v>भावो मयि तवात्यर्थं पाप एव निवेशितः।</a-v><a-v>विनष्टे भ्रातरि प्राप्ते न च त्वं मामवाप्स्यसि॥ १५</a-v></p>
<p id="3.57.16"><a-v>संकेताद्भरतेन त्वं रामं समनुगच्छसि।</a-v><a-v>क्रोशन्तं हि यथात्यर्थं नैनमभ्यवपद्यसे॥ १६</a-v></p>
<p id="3.57.17"><a-v>रिपुः प्रच्छन्नचारी त्वं मदर्थमनुगच्छसि।</a-v><a-v>राघवस्यान्तरप्रेप्सुस्तथैनं नाभिपद्यसे॥ १७</a-v></p>
<p id="3.57.18"><a-v>एवमुक्तो हि वैदेह्या संरब्धो रक्तलोचनः।</a-v><a-v>क्रोधात्प्रस्फुरमाणौष्ठ आश्रमादभिनिर्गतः॥ १८</a-v></p>
<p id="3.57.19"><a-v>एवं ब्रुवाणं सौमित्रिं रामः संतापमोहितः।</a-v><a-v>अब्रवीद्दुष्कृतं सौम्य तां विना यत्त्वमागतः॥ १९</a-v></p>
<p id="3.57.20"><a-v>जानन्नपि समर्थं मां रक्षसां विनिवारणे।</a-v><a-v>अनेन क्रोधवाक्येन मैथिल्या निःसृतो भवान्॥ २०</a-v></p>
<p id="3.57.21"><a-v>न हि ते परितुष्यामि त्यक्त्वा यद्यासि मैथिलीम्।</a-v><a-v>क्रुद्धायाः परुषं श्रुत्वा स्त्रिया यत्त्वमिहागतः॥ २१</a-v></p>
<p id="3.57.22"><a-v>सर्वथा त्वपनीतं ते सीतया यत्प्रचोदितः।</a-v><a-v>क्रोधस्य वशमागम्य नाकरोः शासनं मम॥ २२</a-v></p>
<p id="3.57.23"><a-v>असौ हि राक्षसः शेते शरेणाभिहतो मया।</a-v><a-v>मृगरूपेण येनाहमाश्रमादपवादितः॥ २३</a-v></p>
<p id="3.57.24"><a-v>विकृष्य चापं परिधाय सायकं</a-v><a-v>सलील बाणेन च ताडितो मया।</a-v><a-v>मार्गीं तनुं त्यज्य च विक्लवस्वरो</a-v><a-v>बभूव केयूरधरः स राक्षसः॥ २४</a-v></p>
<p id="3.57.25"><a-v>शराहतेनैव तदार्तया गिरा</a-v><a-v>स्वरं ममालम्ब्य सुदूरसंश्रवम्।</a-v><a-v>उदाहृतं तद्वचनं सुदारुणं</a-v><a-v>त्वमागतो येन विहाय मैथिलीम्॥ २५</a-v></p>
<p><a-v>इति श्रीरामायणे अरण्यकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
