<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/050.sxml"><a-title>वाल्मीकिरामायणम् अरण्यकाण्डम् ५० सर्गः</a-title><a-meta>
<p>Unique Words: 336</p>
</a-meta><hr><a-sec><p id="3.50.1"><a-v>तमल्पजीवितं भूमौ स्फुरन्तं राक्षसाधिपः।</a-v><a-v>ददर्श गृध्रं पतितं समीपे राघवाश्रमात्॥ १</a-v></p>
<p id="3.50.2"><a-v>सा तु ताराधिपमुखी रावणेन समीक्ष्य तम्।</a-v><a-v>गृध्रराजं विनिहतं विललाप सुदुःखिता॥ २</a-v></p>
<p id="3.50.3"><a-v>निमित्तं लक्षणज्ञानं शकुनिस्वरदर्शनम्।</a-v><a-v>अवश्यं सुखदुःखेषु नराणां प्रतिदृश्यते॥ ३</a-v></p>
<p id="3.50.4"><a-v>न नूनं राम जानासि महद्व्यसनमात्मजः।</a-v><a-v>धावन्ति नूनं काकुत्स्थ मदर्थं मृगपक्षिणः॥ ४</a-v></p>
<p id="3.50.5"><a-v>त्राहि मामद्य काकुत्स्थ लक्ष्मणेति वराङ्गना।</a-v><a-v>सुसंत्रस्ता समाक्रन्दच्छृण्वतां तु यथान्तिके॥ ५</a-v></p>
<p id="3.50.6"><a-v>तां क्लिष्टमाल्याभरणां विलपन्तीमनाथवत्।</a-v><a-v>अभ्यधावत वैदेहीं रावणो राक्षसाधिपः॥ ६</a-v></p>
<p id="3.50.7"><a-v>तां लतामिव वेष्टन्तीमालिङ्गन्तीं महाद्रुमान्।</a-v><a-v>मुञ्च मुञ्चेति बहुशः प्रवदन्राक्षसाधिपः॥ ७</a-v></p>
<p id="3.50.8"><a-v>क्रोशन्तीं राम रामेति रामेण रहितां वने।</a-v><a-v>जीवितान्ताय केशेषु जग्राहान्तकसंनिभः॥ ८</a-v></p>
<p id="3.50.9"><a-v>प्रधर्षितायां वैदेह्यां बभूव सचराचरम्।</a-v><a-v>जगत्सर्वममर्यादं तमसान्धेन संवृतम्॥ ९</a-v></p>
<p id="3.50.10"><a-v>दृष्ट्वा सीतां परामृष्टां दीनां दिव्येन चक्षुषा।</a-v><a-v>कृतं कार्यमिति श्रीमान्व्याजहार पितामहः॥ १०</a-v></p>
<p id="3.50.11"><a-v>प्रहृष्टा व्यथिताश्चासन्सर्वे ते परमर्षयः।</a-v><a-v>दृष्ट्वा सीतां परामृष्टां दण्डकारण्यवासिनः॥ ११</a-v></p>
<p id="3.50.12"><a-v>स तु तां राम रामेति रुदन्तीं लक्ष्मणेति च।</a-v><a-v>जगामाकाशमादाय रावणो राक्षसाधिपः॥ १२</a-v></p>
<p id="3.50.13"><a-v>तप्ताभरणसर्वाङ्गी पीतकौशेयवासनी।</a-v><a-v>रराज राजपुत्री तु विद्युत्सौदामनी यथा॥ १३</a-v></p>
<p id="3.50.14"><a-v>उद्धूतेन च वस्त्रेण तस्याः पीतेन रावणः।</a-v><a-v>अधिकं परिबभ्राज गिरिर्दीप इवाग्निना॥ १४</a-v></p>
<p id="3.50.15"><a-v>तस्याः परमकल्याण्यास्ताम्राणि सुरभीणि च।</a-v><a-v>पद्मपत्राणि वैदेह्या अभ्यकीर्यन्त रावणम्॥ १५</a-v></p>
<p id="3.50.16"><a-v>तस्याः कौशेयमुद्धूतमाकाशे कनकप्रभम्।</a-v><a-v>बभौ चादित्यरागेण ताम्रमभ्रमिवातपे॥ १६</a-v></p>
<p id="3.50.17"><a-v>तस्यास्तद्विमलं वक्त्रमाकाशे रावणाङ्कगम्।</a-v><a-v>न रराज विना रामं विनालमिव पङ्कजम्॥ १७</a-v></p>
<p id="3.50.18"><a-v>बभूव जलदं नीलं भित्त्वा चन्द्र इवोदितः।</a-v><a-v>सुललाटं सुकेशान्तं पद्मगर्भाभमव्रणम्।</a-v><a-v>शुक्लैः सुविमलैर्दन्तैः प्रभावद्भिरलंकृतम्॥ १८</a-v></p>
<p id="3.50.19"><a-v>रुदितं व्यपमृष्टास्त्रं चन्द्रवत्प्रियदर्शनम्।</a-v><a-v>सुनासं चारुताम्रौष्ठमाकाषे हाटकप्रभम्॥ १९</a-v></p>
<p id="3.50.20"><a-v>राक्षसेन्द्रसमाधूतं तस्यास्तद्वचनं शुभम्।</a-v><a-v>शुशुभे न विना रामं दिवा चन्द्र इवोदितः॥ २०</a-v></p>
<p id="3.50.21"><a-v>सा हेमवर्णा नीलाङ्गं मैथिली राक्षसाधिपम्।</a-v><a-v>शुशुभे काञ्चनी काञ्ची नीलं मणिमिवाश्रिता॥ २१</a-v></p>
<p id="3.50.22"><a-v>सा पद्मगौरी हेमाभा रावणं जनकात्मजा।</a-v><a-v>विद्युद्घनमिवाविश्य शुशुभे तप्तभूषणा॥ २२</a-v></p>
<p id="3.50.23"><a-v>तस्या भूषणघोषेण वैदेह्या राक्षसाधिपः।</a-v><a-v>बभूव विमलो नीलः सघोष इव तोयदः॥ २३</a-v></p>
<p id="3.50.24"><a-v>उत्तमाङ्गच्युता तस्याः पुष्पवृष्टिः समन्ततः।</a-v><a-v>सीताया ह्रियमाणायाः पपात धरणीतले॥ २४</a-v></p>
<p id="3.50.25"><a-v>सा तु रावणवेगेन पुष्पवृष्टिः समन्ततः।</a-v><a-v>समाधूता दशग्रीवं पुनरेवाभ्यवर्तत॥ २५</a-v></p>
<p id="3.50.26"><a-v>अभ्यवर्तत पुष्पाणां धारा वैश्रवणानुजम्।</a-v><a-v>नक्षत्रमालाविमला मेरुं नगमिवोत्तमम्॥ २६</a-v></p>
<p id="3.50.27"><a-v>चरणान्नूपुरं भ्रष्टं वैदेह्या रत्नभूषितम्।</a-v><a-v>विद्युन्मण्डलसंकाशं पपात मधुरस्वनम्॥ २७</a-v></p>
<p id="3.50.28"><a-v>तरुप्रवालरक्ता सा नीलाङ्गं राक्षसेश्वरम्।</a-v><a-v>प्राशोभयत वैदेही गजं कष्येव काञ्चनी॥ २८</a-v></p>
<p id="3.50.29"><a-v>तां महोल्कामिवाकाशे दीप्यमानां स्वतेजसा।</a-v><a-v>जहाराकाशमाविश्य सीतां वैश्रवणानुजः॥ २९</a-v></p>
<p id="3.50.30"><a-v>तस्यास्तान्यग्निवर्णानि भूषणानि महीतले।</a-v><a-v>सघोषाण्यवकीर्यन्त क्षीणास्तारा इवाम्बरात्॥ ३०</a-v></p>
<p id="3.50.31"><a-v>तस्याः स्तनान्तराद्भ्रष्टो हारस्ताराधिपद्युतिः।</a-v><a-v>वैदेह्या निपतन्भाति गङ्गेव गगनाच्च्युता॥ ३१</a-v></p>
<p id="3.50.32"><a-v>उत्पात वाताभिहता नानाद्विज गणायुताः।</a-v><a-v>मा भैरिति विधूताग्रा व्याजह्रुरिव पादपाः॥ ३२</a-v></p>
<p id="3.50.33"><a-v>नलिन्यो ध्वस्तकमलास्त्रस्तमीनजले चराः।</a-v><a-v>सखीमिव गतोत्साहां शोचन्तीव स्म मैथिलीम्॥ ३३</a-v></p>
<p id="3.50.34"><a-v>समन्तादभिसंपत्य सिंहव्याघ्रमृगद्विजाः।</a-v><a-v>अन्वधावंस्तदा रोषात्सीताच्छायानुगामिनः॥ ३४</a-v></p>
<p id="3.50.35"><a-v>जलप्रपातास्रमुखाः शृङ्गैरुच्छ्रितबाहवः।</a-v><a-v>सीतायां ह्रियमाणायां विक्रोशन्तीव पर्वताः॥ ३५</a-v></p>
<p id="3.50.36"><a-v>ह्रियमाणां तु वैदेहीं दृष्ट्वा दीनो दिवाकरः।</a-v><a-v>प्रविध्वस्तप्रभः श्रीमानासीत्पाण्डुरमण्डलः॥ ३६</a-v></p>
<p id="3.50.37"><a-v>नास्ति धर्मः कुतः सत्यं नार्जवं नानृशंसता।</a-v><a-v>यत्र रामस्य वैदेहीं भार्यां हरति रावणः॥ ३७</a-v></p>
<p id="3.50.38"><a-v>इति सर्वाणि भूतानि गणशः पर्यदेवयन्।</a-v><a-v>वित्रस्तका दीनमुखा रुरुदुर्मृगपोतकाः॥ ३८</a-v></p>
<p id="3.50.39"><a-v>उद्वीक्ष्योद्वीक्ष्य नयनैरास्रपाताविलेक्षणाः।</a-v><a-v>सुप्रवेपितगात्राश्च बभूवुर्वनदेवताः॥ ३९</a-v></p>
<p id="3.50.40"><a-v>विक्रोशन्तीं दृढं सीतां दृष्ट्वा दुःखं तथा गताम्।</a-v><a-v>तां तु लक्ष्मण रामेति क्रोशन्तीं मधुरस्वराम्॥ ४०</a-v></p>
<p id="3.50.41"><a-v>अवेक्षमाणां बहुषो वैदेहीं धरणीतलम्।</a-v><a-v>स तामाकुलकेशान्तां विप्रमृष्टविशेषकाम्।</a-v><a-v>जहारात्मविनाशाय दशग्रीवो मनस्विनाम्॥ ४१</a-v></p>
<p id="3.50.42"><a-v>ततस्तु सा चारुदती शुचिस्मिता</a-v><a-v>विनाकृता बन्धुजनेन मैथिली।</a-v><a-v>अपश्यती राघवलक्ष्मणावुभौ</a-v><a-v>विवर्णवक्त्रा भयभारपीडिता॥ ४२</a-v></p>
<p><a-v>इति श्रीरामायणे अरण्यकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
