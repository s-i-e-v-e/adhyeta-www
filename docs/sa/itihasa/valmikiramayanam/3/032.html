<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/032.sxml"><a-title>वाल्मीकिरामायणम् अरण्यकाण्डम् ३२ सर्गः</a-title><a-meta>
<p>Unique Words: 227</p>
</a-meta><hr><a-sec><p id="3.32.1"><a-v>ततः शूर्पणखां क्रुद्धां ब्रुवतीं परुषं वचः।</a-v><a-v>अमात्यमध्ये संक्रुद्धः परिपप्रच्छ रावणः॥ १</a-v></p>
<p id="3.32.2"><a-v>कश्च रामः कथं वीर्यः किं रूपः किं पराक्रमः।</a-v><a-v>किमर्थं दण्डकारण्यं प्रविष्टश्च सुदुश्चरम्॥ २</a-v></p>
<p id="3.32.3"><a-v>आयुधं किं च रामस्य निहता येन राक्षसाः।</a-v><a-v>खरश्च निहतं संख्ये दूषणस्त्रिशिरास्तथा॥ ३</a-v></p>
<p id="3.32.4"><a-v>इत्युक्ता राक्षसेन्द्रेण राक्षसी क्रोधमूर्छिता।</a-v><a-v>ततो रामं यथान्यायमाख्यातुमुपचक्रमे॥ ४</a-v></p>
<p id="3.32.5"><a-v>दीर्घबाहुर्विशालाक्षश्चीरकृष्णाजिनाम्बरः।</a-v><a-v>कन्दर्पसमरूपश्च रामो दशरथात्मजः॥ ५</a-v></p>
<p id="3.32.6"><a-v>शक्रचापनिभं चापं विकृष्य कनकाङ्गदम्।</a-v><a-v>दीप्तान्क्षिपति नाराचान्सर्पानिव महाविषान्॥ ६</a-v></p>
<p id="3.32.7"><a-v>नाददानं शरान्घोरान्न मुञ्चन्तं महाबलम्।</a-v><a-v>न कार्मुकं विकर्षन्तं रामं पश्यामि संयुगे॥ ७</a-v></p>
<p id="3.32.8"><a-v>हन्यमानं तु तत्सैन्यं पश्यामि शरवृष्टिभिः।</a-v><a-v>इन्द्रेणैवोत्तमं सस्यमाहतं त्वश्मवृष्टिभिः॥ ८</a-v></p>
<p id="3.32.9"><a-v>रक्षसां भीमवीर्याणां सहस्राणि चतुर्दश।</a-v><a-v>निहतानि शरैस्तीक्ष्णैस्तेनैकेन पदातिना॥ ९</a-v></p>
<p id="3.32.10"><a-v>अर्धाधिकमुहूर्तेन खरश्च सहदूषणः।</a-v><a-v>ऋषीणामभयं दत्तं कृतक्षेमाश्च दण्डकाः॥ १०</a-v></p>
<p id="3.32.11"><a-v>एका कथंचिन्मुक्ताहं परिभूय महात्मना।</a-v><a-v>स्त्रीवधं शङ्कमानेन रामेण विदितात्मना॥ ११</a-v></p>
<p id="3.32.12"><a-v>भ्राता चास्य महातेजा गुणतस्तुल्यविक्रमः।</a-v><a-v>अनुरक्तश्च भक्तश्च लक्ष्मणो नाम वीर्यवान्॥ १२</a-v></p>
<p id="3.32.13"><a-v>अमर्षी दुर्जयो जेता विक्रान्तो बुद्धिमान्बली।</a-v><a-v>रामस्य दक्षिणे बाहुर्नित्यं प्राणो बहिष्चरः॥ १३</a-v></p>
<p id="3.32.14"><a-v>रामस्य तु विशालाक्षी धर्मपत्नी यशस्विनी।</a-v><a-v>सीता नाम वरारोहा वैदेही तनुमध्यमा॥ १४</a-v></p>
<p id="3.32.15"><a-v>नैव देवी न गन्धर्वा न यक्षी न च किंनरी।</a-v><a-v>तथारूपा मया नारी दृष्टपूर्वा महीतले॥ १५</a-v></p>
<p id="3.32.16"><a-v>यस्य सीता भवेद्भार्या यं च हृष्टा परिष्वजेत्।</a-v><a-v>अतिजीवेत्स सर्वेषु लोकेष्वपि पुरंदरात्॥ १६</a-v></p>
<p id="3.32.17"><a-v>सा सुशीला वपुःश्लाघ्या रूपेणाप्रतिमा भुवि।</a-v><a-v>तवानुरूपा भार्या सा त्वं च तस्यास्तथा पतिः॥ १७</a-v></p>
<p id="3.32.18"><a-v>तां तु विस्तीर्णजघनां पीनोत्तुङ्गपयोधराम्।</a-v><a-v>भार्यार्थे तु तवानेतुमुद्यताहं वराननाम्॥ १८</a-v></p>
<p id="3.32.19"><a-v>तां तु दृष्ट्वाद्य वैदेहीं पूर्णचन्द्रनिभाननाम्।</a-v><a-v>मन्मथस्य शराणां च त्वं विधेयो भविष्यसि॥ १९</a-v></p>
<p id="3.32.20"><a-v>यदि तस्यामभिप्रायो भार्यार्थे तव जायते।</a-v><a-v>शीघ्रमुद्ध्रियतां पादो जयार्थमिह दक्षिणः॥ २०</a-v></p>
<p id="3.32.21"><a-v>कुरु प्रियं तथा तेषां रक्षसां राक्षसेश्वर।</a-v><a-v>वधात्तस्य नृशंसस्य रामस्याश्रमवासिनः॥ २१</a-v></p>
<p id="3.32.22"><a-v>तं शरैर्निशितैर्हत्वा लक्ष्मणं च महारथम्।</a-v><a-v>हतनाथां सुखं सीतां यथावदुपभोक्ष्यसे॥ २२</a-v></p>
<p id="3.32.23"><a-v>रोचते यदि ते वाक्यं ममैतद्राक्षसेश्वर।</a-v><a-v>क्रियतां निर्विशङ्केन वचनं मम राघव॥ २३</a-v></p>
<p id="3.32.24"><a-v>निशम्य रामेण शरैरजिह्मगै र्हताञ्जनस्थानगतान्निशाचरान्।</a-v><a-v>खरं च बुद्ध्वा निहतं च दूषणं त्वमद्य कृत्यं प्रतिपत्तुमर्हसि॥ २४</a-v></p>
<p><a-v>इति श्रीरामायणे अरण्यकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
