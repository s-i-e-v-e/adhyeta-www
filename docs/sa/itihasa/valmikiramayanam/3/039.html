<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/039.sxml"><a-title>वाल्मीकिरामायणम् अरण्यकाण्डम् ३९ सर्गः</a-title><a-meta>
<p>Unique Words: 189</p>
</a-meta><hr><a-sec><p id="3.39.1"><a-v>आज्ञप्तो राजवद्वाक्यं प्रतिकूलं निशाचरः।</a-v><a-v>अब्रवीत्परुषं वाक्यं मारीचो राक्षसाधिपम्॥ १</a-v></p>
<p id="3.39.2"><a-v>केनायमुपदिष्टस्ते विनाशः पापकर्मणा।</a-v><a-v>सपुत्रस्य सराष्ट्रस्य सामात्यस्य निशाचर॥ २</a-v></p>
<p id="3.39.3"><a-v>कस्त्वया सुखिना राजन्नाभिनन्दति पापकृत्।</a-v><a-v>केनेदमुपदिष्टं ते मृत्युद्वारमुपायतः॥ ३</a-v></p>
<p id="3.39.4"><a-v>शत्रवस्तव सुव्यक्तं हीनवीर्या निशाचर।</a-v><a-v>इच्छन्ति त्वां विनश्यन्तमुपरुद्धं बलीयसा॥ ४</a-v></p>
<p id="3.39.5"><a-v>केनेदमुपदिष्टं ते क्षुद्रेणाहितवादिना।</a-v><a-v>यस्त्वामिच्छति नश्यन्तं स्वकृतेन निशाचर॥ ५</a-v></p>
<p id="3.39.6"><a-v>वध्याः खलु न हन्यन्ते सचिवास्तव रावण।</a-v><a-v>ये त्वामुत्पथमारूढं न निगृह्णन्ति सर्वशः॥ ६</a-v></p>
<p id="3.39.7"><a-v>अमात्यैः कामवृत्तो हि राजा कापथमाश्रितः।</a-v><a-v>निग्राह्यः सर्वथा सद्भिर्न निग्राह्यो निगृह्यसे॥ ७</a-v></p>
<p id="3.39.8"><a-v>धर्ममर्थं च कामं च यशश्च जयतां वर।</a-v><a-v>स्वामिप्रसादात्सचिवाः प्राप्नुवन्ति निशाचर॥ ८</a-v></p>
<p id="3.39.9"><a-v>विपर्यये तु तत्सर्वं व्यर्थं भवति रावण।</a-v><a-v>व्यसनं स्वामिवैगुण्यात्प्राप्नुवन्तीतरे जनाः॥ ९</a-v></p>
<p id="3.39.10"><a-v>राजमूलो हि धर्मश्च जयश्च जयतां वर।</a-v><a-v>तस्मात्सर्वास्ववस्थासु रक्षितव्यो नराधिपः॥ १०</a-v></p>
<p id="3.39.11"><a-v>राज्यं पालयितुं शक्यं न तीक्ष्णेन निशाचर।</a-v><a-v>न चापि प्रतिकूलेन नाविनीतेन राक्षस॥ ११</a-v></p>
<p id="3.39.12"><a-v>ये तीक्ष्णमन्त्राः सचिवा भज्यन्ते सह तेन वै।</a-v><a-v>विषमेषु रथाः शीघ्रं मन्दसारथयो यथा॥ १२</a-v></p>
<p id="3.39.13"><a-v>बहवः साधवो लोके युक्तधर्ममनुष्ठिताः।</a-v><a-v>परेषामपराधेन विनष्टाः सपरिच्छदाः॥ १३</a-v></p>
<p id="3.39.14"><a-v>स्वामिना प्रतिकूलेन प्रजास्तीक्ष्णेन रावण।</a-v><a-v>रक्ष्यमाणा न वर्धन्ते मेषा गोमायुना यथा॥ १४</a-v></p>
<p id="3.39.15"><a-v>अवश्यं विनशिष्यन्ति सर्वे रावण राक्षसाः।</a-v><a-v>येषां त्वं कर्कशो राजा दुर्बुद्धिरजितेन्द्रियः॥ १५</a-v></p>
<p id="3.39.16"><a-v>तदिदं काकतालीयं घोरमासादितं त्वया।</a-v><a-v>अत्र किं शोभनं यत्त्वं ससैन्यो विनशिष्यसि॥ १६</a-v></p>
<p id="3.39.17"><a-v>मां निहत्य तु रामोऽसौ नचिरात्त्वां वधिष्यति।</a-v><a-v>अनेन कृतकृत्योऽस्मि म्रिये यदरिणा हतः॥ १७</a-v></p>
<p id="3.39.18"><a-v>दर्शनादेव रामस्य हतं मामुपधारय।</a-v><a-v>आत्मानं च हतं विद्धि हृत्वा सीतां सबान्धवम्॥ १८</a-v></p>
<p id="3.39.19"><a-v>आनयिष्यसि चेत्सीतामाश्रमात्सहितो मया।</a-v><a-v>नैव त्वमसि नैवाहं नैव लङ्का न राक्षसाः॥ १९</a-v></p>
<p id="3.39.20"><a-v>निवार्यमाणस्तु मया हितैषिणा</a-v><a-v>न मृष्यसे वाक्यमिदं निशाचर।</a-v><a-v>परेतकल्पा हि गतायुषो नरा</a-v><a-v>हितं न गृह्णन्ति सुहृद्भिरीरितम्॥ २०</a-v></p>
<p><a-v>इति श्रीरामायणे अरण्यकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
