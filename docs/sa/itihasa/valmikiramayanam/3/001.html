<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/001.sxml"><a-title>वाल्मीकिरामायणम् अरण्यकाण्डम् १ सर्गः</a-title><a-meta>
<p>Unique Words: 183</p>
</a-meta><hr><a-sec><p id="3.1.1"><a-v>प्रविश्य तु महारण्यं दण्डकारण्यमात्मवान्।</a-v><a-v>ददर्श रामो दुर्धर्षस्तापसाश्रममण्डलम्॥ १</a-v></p>
<p id="3.1.2"><a-v>कुशचीरपरिक्षिप्तं ब्राह्म्या लक्ष्म्या समावृतम्।</a-v><a-v>यथा प्रदीप्तं दुर्धर्शं गगने सूर्यमण्डलम्॥ २</a-v></p>
<p id="3.1.3"><a-v>शरण्यं सर्वभूतानां सुसमृष्टाजिरं सदा।</a-v><a-v>पूजितं चोपनृत्तं च नित्यमप्सरसां गणैः॥ ३</a-v></p>
<p id="3.1.4"><a-v>विशालैरग्निशरणैः स्रुग्भाण्डैरजिनैः कुशैः।</a-v><a-v>समिद्भिस्तोयकलशैः फलमूलैश्च शोभितम्॥ ४</a-v></p>
<p id="3.1.5"><a-v>आरण्यैश्च महावृक्षैः पुण्यैः स्वादुफलैर्वृतम्।</a-v><a-v>बलिहोमार्चितं पुण्यं ब्रह्मघोषनिनादितम्॥ ५</a-v></p>
<p id="3.1.6"><a-v>पुष्पैर्वन्यैः परिक्षिप्तं पद्मिन्या च सपद्मया।</a-v><a-v>फलमूलाशनैर्दान्तैश्चीरकृष्णाजिनाम्बरैः॥ ६</a-v></p>
<p id="3.1.7"><a-v>सूर्यवैश्वानराभैश्च पुराणैर्मुनिभिर्वृतम्।</a-v><a-v>पुण्यैश नियताहारैः शोभितं परमर्षिभिः॥ ७</a-v></p>
<p id="3.1.8"><a-v>तद्ब्रह्मभवनप्रख्यं ब्रह्मघोषनिनादितम्।</a-v><a-v>ब्रह्मविद्भिर्महाभागैर्ब्राह्मणैरुपशोभितम्॥ ८</a-v></p>
<p id="3.1.9"><a-v>तद्दृष्ट्वा राघवः श्रीमांस्तापसाश्रममण्डलम्।</a-v><a-v>अभ्यगच्छन्महातेजा विज्यं कृत्वा महद्धनुः॥ ९</a-v></p>
<p id="3.1.10"><a-v>दिव्यज्ञानोपपन्नास्ते रामं दृष्ट्वा महर्षयः।</a-v><a-v>अभ्यगच्छंस्तदा प्रीता वैदेहीं च यशस्विनीम्॥ १०</a-v></p>
<p id="3.1.11"><a-v>ते तं सोममिवोद्यन्तं दृष्ट्वा वै धर्मचारिणः।</a-v><a-v>मङ्गलानि प्रयुञ्जानाः प्रत्यगृह्णन्दृढव्रताः॥ ११</a-v></p>
<p id="3.1.12"><a-v>रूपसंहननं लक्ष्मीं सौकुमार्यं सुवेषताम्।</a-v><a-v>ददृशुर्विस्मिताकारा रामस्य वनवासिनः॥ १२</a-v></p>
<p id="3.1.13"><a-v>वैदेहीं लक्ष्मणं रामं नेत्रैरनिमिषैरिव।</a-v><a-v>आश्चर्यभूतान्ददृशुः सर्वे ते वनचारिणः॥ १३</a-v></p>
<p id="3.1.14"><a-v>अत्रैनं हि महाभागाः सर्वभूतहिते रताः।</a-v><a-v>अतिथिं पर्णशालायां राघवं संन्यवेशयन्॥ १४</a-v></p>
<p id="3.1.15"><a-v>ततो रामस्य सत्कृत्य विधिना पावकोपमाः।</a-v><a-v>आजह्रुस्ते महाभागाः सलिलं धर्मचारिणः॥ १५</a-v></p>
<p id="3.1.16"><a-v>मूलं पुष्पं फलं वन्यमाश्रमं च महात्मनः।</a-v><a-v>निवेदयीत्वा धर्मज्ञास्ततः प्राञ्जलयोऽब्रुवन्॥ १६</a-v></p>
<p id="3.1.17"><a-v>धर्मपालो जनस्यास्य शरण्यश्च महायशाः।</a-v><a-v>पूजनीयश्च मान्यश्च राजा दण्डधरो गुरुः॥ १७</a-v></p>
<p id="3.1.18"><a-v>इन्द्रस्यैव चतुर्भागः प्रजा रक्षति राघव।</a-v><a-v>राजा तस्माद्वनान्भोगान्भुङ्क्ते लोकनमस्कृतः॥ १८</a-v></p>
<p id="3.1.19"><a-v>ते वयं भवता रक्ष्या भवद्विषयवासिनः।</a-v><a-v>नगरस्थो वनस्थो वा त्वं नो राजा जनेश्वरः॥ १९</a-v></p>
<p id="3.1.20"><a-v>न्यस्तदण्डा वयं राजञ्जितक्रोधा जितेन्द्रियाः।</a-v><a-v>रक्षितव्यास्त्वया शश्वद्गर्भभूतास्तपोधनाः॥ २०</a-v></p>
<p id="3.1.21"><a-v>एवमुक्त्वा फलैर्मूलैः पुष्पैर्वन्यैश्च राघवम्।</a-v><a-v>अन्यैश्च विविधाहारैः सलक्ष्मणमपूजयन्॥ २१</a-v></p>
<p id="3.1.22"><a-v>तथान्ये तापसाः सिद्धा रामं वैश्वानरोपमाः।</a-v><a-v>न्यायवृत्ता यथान्यायं तर्पयामासुरीश्वरम्॥ २२</a-v></p>
<p><a-v>इति श्रीरामायणे अरण्यकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
