<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/058.sxml"><a-title>वाल्मीकिरामायणम् अरण्यकाण्डम् ५८ सर्गः</a-title><a-meta>
<p>Unique Words: 309</p>
</a-meta><hr><a-sec><p id="3.58.1"><a-v>भृशमाव्रजमानस्य तस्याधोवामलोचनम्।</a-v><a-v>प्रास्फुरच्चास्खलद्रामो वेपथुश्चास्य जायते॥ १</a-v></p>
<p id="3.58.2"><a-v>उपालक्ष्य निमित्तानि सोऽशुभानि मुहुर्मुहुः।</a-v><a-v>अपि क्षेमं तु सीताया इति वै व्याजहार ह॥ २</a-v></p>
<p id="3.58.3"><a-v>त्वरमाणो जगामाथ सीतादर्शनलालसः।</a-v><a-v>शून्यमावसथं दृष्ट्वा बभूवोद्विग्नमानसः॥ ३</a-v></p>
<p id="3.58.4"><a-v>उद्भ्रमन्निव वेगेन विक्षिपन्रघुनन्दनः।</a-v><a-v>तत्र तत्रोटजस्थानमभिवीक्ष्य समन्ततः॥ ४</a-v></p>
<p id="3.58.5"><a-v>ददर्श पर्णशालां च रहितां सीतया तदा।</a-v><a-v>श्रिया विरहितां ध्वस्तां हेमन्ते पद्मिनीमिव॥ ५</a-v></p>
<p id="3.58.6"><a-v>रुदन्तमिव वृक्षैश्च म्लानपुष्पमृगद्विजम्।</a-v><a-v>श्रिया विहीनं विध्वस्तं संत्यक्तवनदैवतम्॥ ६</a-v></p>
<p id="3.58.7"><a-v>विप्रकीर्णाजिनकुशं विप्रविद्धबृसीकटम्।</a-v><a-v>दृष्ट्वा शून्योटजस्थानं विललाप पुनः पुनः॥ ७</a-v></p>
<p id="3.58.8"><a-v>हृता मृता वा नष्टा वा भक्षिता वा भविष्यति।</a-v><a-v>निलीनाप्यथ वा भीरुरथ वा वनमाश्रिता॥ ८</a-v></p>
<p id="3.58.9"><a-v>गता विचेतुं पुष्पाणि फलान्यपि च वा पुनः।</a-v><a-v>अथ वा पद्मिनीं याता जलार्थं वा नदीं गता॥ ९</a-v></p>
<p id="3.58.10"><a-v>यत्नान्मृगयमाणस्तु नाससाद वने प्रियाम्।</a-v><a-v>शोकरक्तेक्षणः शोकादुन्मत्त इव लक्ष्यते॥ १०</a-v></p>
<p id="3.58.11"><a-v>वृक्षाद्वृक्षं प्रधावन्स गिरींश्चापि नदीन्नदीम्।</a-v><a-v>बभूव विलपन्रामः शोकपङ्कार्णवप्लुतः॥ ११</a-v></p>
<p id="3.58.12"><a-v>अस्ति कच्चित्त्वया दृष्टा सा कदम्बप्रिया प्रिया।</a-v><a-v>कदम्ब यदि जानीषे शंस सीतां शुभाननाम्॥ १२</a-v></p>
<p id="3.58.13"><a-v>स्निग्धपल्लवसंकाशां पीतकौशेयवासिनीम्।</a-v><a-v>शंसस्व यदि वा दृष्टा बिल्व बिल्वोपमस्तनी॥ १३</a-v></p>
<p id="3.58.14"><a-v>अथ वार्जुन शंस त्वं प्रियां तामर्जुनप्रियाम्।</a-v><a-v>जनकस्य सुता भीरुर्यदि जीवति वा न वा॥ १४</a-v></p>
<p id="3.58.15"><a-v>ककुभः ककुभोरुं तां व्यक्तं जानाति मैथिलीम्।</a-v><a-v>लतापल्लवपुष्पाढ्यो भाति ह्येष वनस्पतिः॥ १५</a-v></p>
<p id="3.58.16"><a-v>भ्रमरैरुपगीतश्च यथा द्रुमवरो ह्ययम्।</a-v><a-v>एष व्यक्तं विजानाति तिलकस्तिलकप्रियाम्॥ १६</a-v></p>
<p id="3.58.17"><a-v>अशोकशोकापनुद शोकोपहतचेतसं।</a-v><a-v>त्वन्नामानं कुरु क्षिप्रं प्रियासंदर्शनेन माम्॥ १७</a-v></p>
<p id="3.58.18"><a-v>यदि ताल त्वया दृष्टा पक्वतालफलस्तनी।</a-v><a-v>कथयस्व वरारोहां कारुष्यं यदि ते मयि॥ १८</a-v></p>
<p id="3.58.19"><a-v>यदि दृष्टा त्वया सीता जम्बुजाम्बूनदप्रभा।</a-v><a-v>प्रियां यदि विजानीषे निःशङ्कं कथयस्व मे॥ १९</a-v></p>
<p id="3.58.20"><a-v>अथ वा मृगशावाक्षीं मृग जानासि मैथिलीम्।</a-v><a-v>मृगविप्रेक्षणी कान्ता मृगीभिः सहिता भवेत्॥ २०</a-v></p>
<p id="3.58.21"><a-v>गज सा गजनासोरुर्यदि दृष्टा त्वया भवेत्।</a-v><a-v>तां मन्ये विदितां तुभ्यमाख्याहि वरवारण॥ २१</a-v></p>
<p id="3.58.22"><a-v>शार्दूल यदि सा दृष्टा प्रिया चन्द्रनिभानना।</a-v><a-v>मैथिली मम विस्रब्धः कथयस्व न ते भयम्॥ २२</a-v></p>
<p id="3.58.23"><a-v>किं धावसि प्रिये नूनं दृष्टासि कमलेक्षणे।</a-v><a-v>वृक्षेणाच्छाद्य चात्मानं किं मां न प्रतिभाषसे॥ २३</a-v></p>
<p id="3.58.24"><a-v>तिष्ठ तिष्ठ वरारोहे न तेऽस्ति करुणा मयि।</a-v><a-v>नात्यर्थं हास्यशीलासि किमर्थं मामुपेक्षसे॥ २४</a-v></p>
<p id="3.58.25"><a-v>पीतकौशेयकेनासि सूचिता वरवर्णिनि।</a-v><a-v>धावन्त्यपि मया दृष्टा तिष्ठ यद्यस्ति सौहृदम्॥ २५</a-v></p>
<p id="3.58.26"><a-v>नैव सा नूनमथ वा हिंसिता चारुहासिनी।</a-v><a-v>कृच्छ्रं प्राप्तं हि मां नूनं यथोपेक्षितुमर्हति॥ २६</a-v></p>
<p id="3.58.27"><a-v>व्यक्तं सा भक्षिता बाला राक्षसैः पिशिताशनैः।</a-v><a-v>विभज्याङ्गानि सर्वाणि मया विरहिता प्रिया॥ २७</a-v></p>
<p id="3.58.28"><a-v>नूनं तच्छुभदन्तौष्ठं मुखं निष्प्रभतां गतम्।</a-v><a-v>सा हि चम्पकवर्णाभा ग्रीवा ग्रैवेय शोभिता॥ २८</a-v></p>
<p id="3.58.29"><a-v>कोमला विलपन्त्यास्तु कान्ताया भक्षिता शुभा।</a-v><a-v>नूनं विक्षिप्यमाणौ तौ बाहू पल्लवकोमलौ॥ २९</a-v></p>
<p id="3.58.30"><a-v>भक्षितौ वेपमानाग्रौ सहस्ताभरणाङ्गदौ।</a-v><a-v>मया विरहिता बाला रक्षसां भक्षणाय वै॥ ३०</a-v></p>
<p id="3.58.31"><a-v>सार्थेनेव परित्यक्ता भक्षिता बहुबान्धवा।</a-v><a-v>हा लक्ष्मण महाबाहो पश्यसि त्वं प्रियां क्वचित्॥ ३१</a-v></p>
<p id="3.58.32"><a-v>हा प्रिये क्व गता भद्रे हा सीतेति पुनः पुनः।</a-v><a-v>इत्येवं विलपन्रामः परिधावन्वनाद्वनम्॥ ३२</a-v></p>
<p id="3.58.33"><a-v>क्वचिदुद्भ्रमते वेगात्क्वचिद्विभ्रमते बलात्।</a-v><a-v>क्वचिन्मत्त इवाभाति कान्तान्वेषणतत्परः॥ ३३</a-v></p>
<p id="3.58.34"><a-v>स वनानि नदीः शैलान्गिरिप्रस्रवणानि च।</a-v><a-v>काननानि च वेगेन भ्रमत्यपरिसंस्थितः॥ ३४</a-v></p>
<p id="3.58.35"><a-v>तथा स गत्वा विपुलं महद्वनं परीत्य सर्वं त्वथ मैथिलीं प्रति।</a-v><a-v>अनिष्ठिताशः स चकार मार्गणे पुनः प्रियायाः परमं परिश्रमम्॥ ३५</a-v></p>
<p><a-v>इति श्रीरामायणे अरण्यकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
