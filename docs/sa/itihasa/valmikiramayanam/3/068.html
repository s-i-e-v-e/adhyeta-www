<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/068.sxml"><a-title>वाल्मीकिरामायणम् अरण्यकाण्डम् ६८ सर्गः</a-title><a-meta>
<p>Unique Words: 210</p>
</a-meta><hr><a-sec><p id="3.68.1"><a-v>एवमुक्तौ तु तौ वीरौ कबन्धेन नरेश्वरौ।</a-v><a-v>गिरिप्रदरमासाद्य पावकं विससर्जतुः॥ १</a-v></p>
<p id="3.68.2"><a-v>लक्ष्मणस्तु महोल्काभिर्ज्वलिताभिः समन्ततः।</a-v><a-v>चितामादीपयामास सा प्रजज्वाल सर्वतः॥ २</a-v></p>
<p id="3.68.3"><a-v>तच्छरीरं कबन्धस्य घृतपिण्डोपमं महत्।</a-v><a-v>मेदसा पच्यमानस्य मन्दं दहति पावक॥ ३</a-v></p>
<p id="3.68.4"><a-v>स विधूय चितामाशु विधूमोऽग्निरिवोत्थितः।</a-v><a-v>अरजे वाससी विभ्रन्मालां दिव्यां महाबलः॥ ४</a-v></p>
<p id="3.68.5"><a-v>ततश्चिताया वेगेन भास्वरो विरजाम्बरः।</a-v><a-v>उत्पपाताशु संहृष्टः सर्वप्रत्यङ्गभूषणः॥ ५</a-v></p>
<p id="3.68.6"><a-v>विमाने भास्वरे तिष्ठन्हंसयुक्ते यशस्करे।</a-v><a-v>प्रभया च महातेजा दिशो दश विराजयन्॥ ६</a-v></p>
<p id="3.68.7"><a-v>सोऽन्तरिक्षगतो रामं कबन्धो वाक्यमब्रवीत्।</a-v><a-v>शृणु राघव तत्त्वेन यथा सीमामवाप्स्यसि॥ ७</a-v></p>
<p id="3.68.8"><a-v>राम षड्युक्तयो लोके याभिः सर्वं विमृश्यते।</a-v><a-v>परिमृष्टो दशान्तेन दशाभागेन सेव्यते॥ ८</a-v></p>
<p id="3.68.9"><a-v>दशाभागगतो हीनस्त्वं राम सहलक्ष्मणः।</a-v><a-v>यत्कृते व्यसनं प्राप्तं त्वया दारप्रधर्षणम्॥ ९</a-v></p>
<p id="3.68.10"><a-v>तदवश्यं त्वया कार्यः स सुहृत्सुहृदां वर।</a-v><a-v>अकृत्वा न हि ते सिद्धिमहं पश्यामि चिन्तयन्॥ १०</a-v></p>
<p id="3.68.11"><a-v>श्रूयतां राम वक्ष्यामि सुग्रीवो नाम वानरः।</a-v><a-v>भ्रात्रा निरस्तः क्रुद्धेन वालिना शक्रसूनुना॥ ११</a-v></p>
<p id="3.68.12"><a-v>ऋष्यमूके गिरिवरे पम्पापर्यन्तशोभिते।</a-v><a-v>निवसत्यात्मवान्वीरश्चतुर्भिः सह वानरैः॥ १२</a-v></p>
<p id="3.68.13"><a-v>वयस्यं तं कुरु क्षिप्रमितो गत्वाद्य राघव।</a-v><a-v>अद्रोहाय समागम्य दीप्यमाने विभावसौ॥ १३</a-v></p>
<p id="3.68.14"><a-v>न च ते सोऽवमन्तव्यः सुग्रीवो वानराधिपः।</a-v><a-v>कृतज्ञः कामरूपी च सहायार्थी च वीर्यवान्॥ १४</a-v></p>
<p id="3.68.15"><a-v>शक्तौ ह्यद्य युवां कर्तुं कार्यं तस्य चिकीर्षितम्।</a-v><a-v>कृतार्थो वाकृतार्थो वा कृत्यं तव करिष्यति॥ १५</a-v></p>
<p id="3.68.16"><a-v>स ऋक्षरजसः पुत्रः पम्पामटति शङ्कितः।</a-v><a-v>भास्करस्यौरसः पुत्रो वालिना कृतकिल्बिषः॥ १६</a-v></p>
<p id="3.68.17"><a-v>संनिधायायुधं क्षिप्रमृष्यमूकालयं कपिम्।</a-v><a-v>कुरु राघव सत्येन वयस्यं वनचारिणम्॥ १७</a-v></p>
<p id="3.68.18"><a-v>स हि स्थानानि सर्वाणि कार्त्स्न्येन कपिकुञ्जरः।</a-v><a-v>नरमांसाशिनां लोके नैपुण्यादधिगच्छति॥ १८</a-v></p>
<p id="3.68.19"><a-v>न तस्याविदितं लोके किंचिदस्ति हि राघव।</a-v><a-v>यावत्सूर्यः प्रतपति सहस्रांशुररिंदम॥ १९</a-v></p>
<p id="3.68.20"><a-v>स नदीर्विपुलाञ्शैलान्गिरिदुर्गाणि कन्दरान्।</a-v><a-v>अन्विष्य वानरैः सार्धं पत्नीं तेऽधिगमिष्यति॥ २०</a-v></p>
<p id="3.68.21"><a-v>वानरांश्च महाकायान्प्रेषयिष्यति राघव।</a-v><a-v>दिशो विचेतुं तां सीतां त्वद्वियोगेन शोचतीम्॥ २१</a-v></p>
<p id="3.68.22"><a-v>स मेरुशृङ्गाग्रगतामनिन्दितां प्रविश्य पातालतलेऽपि वाश्रिताम्।</a-v><a-v>प्लवंगमानां प्रवरस्तव प्रियां निहत्य रक्षांसि पुनः प्रदास्यति॥ २२</a-v></p>
<p><a-v>इति श्रीरामायणे अरण्यकाण्डे अष्टषष्टितमः सर्गः ॥ ६८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
