<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/062.sxml"><a-title>वाल्मीकिरामायणम् अरण्यकाण्डम् ६२ सर्गः</a-title><a-meta>
<p>Unique Words: 197</p>
</a-meta><hr><a-sec><p id="3.62.1"><a-v>तं तथा शोकसंतप्तं विलपन्तमनाथवत्।</a-v><a-v>मोहेन महताविष्टं परिद्यूनमचेतनम्॥ १</a-v></p>
<p id="3.62.2"><a-v>ततः सौमित्रिराश्वास्य मुहूर्तादिव लक्ष्मणः।</a-v><a-v>रामं संबोधयामास चरणौ चाभिपीडयन्॥ २</a-v></p>
<p id="3.62.3"><a-v>महता तपसा राम महता चापि कर्मणा।</a-v><a-v>राज्ञा दशरथेनासील्लब्धोऽमृतमिवामरैः॥ ३</a-v></p>
<p id="3.62.4"><a-v>तव चैव गुणैर्बद्धस्त्वद्वियोगान्महीपतिः।</a-v><a-v>राजा देवत्वमापन्नो भरतस्य यथा श्रुतम्॥ ४</a-v></p>
<p id="3.62.5"><a-v>यदि दुःखमिदं प्राप्तं काकुत्स्थ न सहिष्यसे।</a-v><a-v>प्राकृतश्चाल्पसत्त्वश्च इतरः कः सहिष्यति॥ ५</a-v></p>
<p id="3.62.6"><a-v>दुःखितो हि भवाँल्लोकांस्तेजसा यदि धक्ष्यते।</a-v><a-v>आर्ताः प्रजा नरव्याघ्र क्व नु यास्यन्ति निर्वृतिम्॥ ६</a-v></p>
<p id="3.62.7"><a-v>लोकस्वभाव एवैष ययातिर्नहुषात्मजः।</a-v><a-v>गतः शक्रेण सालोक्यमनयस्तं समस्पृशत्॥ ७</a-v></p>
<p id="3.62.8"><a-v>महर्षयो वसिष्ठस्तु यः पितुर्नः पुरोहितः।</a-v><a-v>अह्ना पुत्रशतं जज्ञे तथैवास्य पुनर्हतम्॥ ८</a-v></p>
<p id="3.62.9"><a-v>या चेयं जगतो माता देवी लोकनमस्कृता।</a-v><a-v>अस्याश्च चलनं भूमेर्दृश्यते सत्यसंश्रव॥ ९</a-v></p>
<p id="3.62.10"><a-v>यौ चेमौ जगतां नेत्रे यत्र सर्वं प्रतिष्ठितम्।</a-v><a-v>आदित्यचन्द्रौ ग्रहणमभ्युपेतौ महाबलौ॥ १०</a-v></p>
<p id="3.62.11"><a-v>सुमहान्त्यपि भूतानि देवाश्च पुरुषर्षभ।</a-v><a-v>न दैवस्य प्रमुञ्चन्ति सर्वभूतानि देहिनः॥ ११</a-v></p>
<p id="3.62.12"><a-v>शक्रादिष्वपि देवेषु वर्तमानौ नयानयौ।</a-v><a-v>श्रूयेते नरशार्दूल न त्वं व्यथितुमर्हसि॥ १२</a-v></p>
<p id="3.62.13"><a-v>नष्टायामपि वैदेह्यां हृतायामपि चानघ।</a-v><a-v>शोचितुं नार्हसे वीर यथान्यः प्राकृतस्तथा॥ १३</a-v></p>
<p id="3.62.14"><a-v>त्वद्विधा हि न शोचन्ति सततं सत्यदर्शिनः।</a-v><a-v>सुमहत्स्वपि कृच्छ्रेषु रामानिर्विण्णदर्शणाः॥ १४</a-v></p>
<p id="3.62.15"><a-v>तत्त्वतो हि नरश्रेष्ठ बुद्ध्या समनुचिन्तय।</a-v><a-v>बुद्ध्या युक्ता महाप्राज्ञा विजानन्ति शुभाशुभे॥ १५</a-v></p>
<p id="3.62.16"><a-v>अदृष्टगुणदोषाणामधृतानां च कर्मणाम्।</a-v><a-v>नान्तरेण क्रियां तेषां फलमिष्टं प्रवर्तते॥ १६</a-v></p>
<p id="3.62.17"><a-v>मामेव हि पुरा वीर त्वमेव बहुषोऽन्वशाः।</a-v><a-v>अनुशिष्याद्धि को नु त्वामपि साक्षाद्बृहस्पतिः॥ १७</a-v></p>
<p id="3.62.18"><a-v>बुद्धिश्च ते महाप्राज्ञ देवैरपि दुरन्वया।</a-v><a-v>शोकेनाभिप्रसुप्तं ते ज्ञानं संबोधयाम्यहम्॥ १८</a-v></p>
<p id="3.62.19"><a-v>दिव्यं च मानुषं चैवमात्मनश्च पराक्रमम्।</a-v><a-v>इक्ष्वाकुवृषभावेक्ष्य यतस्व द्विषतां बधे॥ १९</a-v></p>
<p id="3.62.20"><a-v>किं ते सर्वविनाशेन कृतेन पुरुषर्षभ।</a-v><a-v>तमेव तु रिपुं पापं विज्ञायोद्धर्तुमर्हसि॥ २०</a-v></p>
<p><a-v>इति श्रीरामायणे अरण्यकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
