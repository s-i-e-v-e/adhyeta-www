<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/044.sxml"><a-title>वाल्मीकिरामायणम् अरण्यकाण्डम् ४४ सर्गः</a-title><a-meta>
<p>Unique Words: 336</p>
</a-meta><hr><a-sec><p id="3.44.1"><a-v>तया परुषमुक्तस्तु कुपितो राघवानुजः।</a-v><a-v>स विकाङ्क्षन्भृशं रामं प्रतस्थे नचिरादिव॥ १</a-v></p>
<p id="3.44.2"><a-v>तदासाद्य दशग्रीवः क्षिप्रमन्तरमास्थितः।</a-v><a-v>अभिचक्राम वैदेहीं परिव्राजकरूपधृक्॥ २</a-v></p>
<p id="3.44.3"><a-v>श्लक्ष्णकाषायसंवीतः शिखी छत्री उपानही।</a-v><a-v>वामे चांसेऽवसज्याथ शुभे यष्टिकमण्डलू।</a-v><a-v>परिव्राजकरूपेण वैदेहीं समुपागमत्॥ ३</a-v></p>
<p id="3.44.4"><a-v>तामाससादातिबलो भ्रातृभ्यां रहितां वने।</a-v><a-v>रहितां सूर्यचन्द्राभ्यां संध्यामिव महत्तमः॥ ४</a-v></p>
<p id="3.44.5"><a-v>तामपश्यत्ततो बालां राजपुत्रीं यशस्विनीम्।</a-v><a-v>रोहिणीं शशिना हीनां ग्रहवद्भृशदारुणः॥ ५</a-v></p>
<p id="3.44.6"><a-v>तमुग्रं पापकर्माणं जनस्थानरुहा द्रुमाः।</a-v><a-v>समीक्ष्य न प्रकम्पन्ते न प्रवाति च मारुतः॥ ६</a-v></p>
<p id="3.44.7"><a-v>शीघ्रस्रोताश्च तं दृष्ट्वा वीक्षन्तं रक्तलोचनम्।</a-v><a-v>स्तिमितं गन्तुमारेभे भयाद्गोदावरी नदी॥ ७</a-v></p>
<p id="3.44.8"><a-v>रामस्य त्वन्तरं प्रेप्सुर्दशग्रीवस्तदन्तरे।</a-v><a-v>उपतस्थे च वैदेहीं भिक्षुरूपेण रावणः॥ ८</a-v></p>
<p id="3.44.9"><a-v>अभव्यो भव्यरूपेण भर्तारमनुशोचतीम्।</a-v><a-v>अभ्यवर्तत वैदेहीं चित्रामिव शनैश्चरः॥ ९</a-v></p>
<p id="3.44.10"><a-v>स पापो भव्यरूपेण तृणैः कूप इवावृतः।</a-v><a-v>अतिष्ठत्प्रेक्ष्य वैदेहीं रामपत्नीं यशस्विनीम्॥ १०</a-v></p>
<p id="3.44.11"><a-v>शुभां रुचिरदन्तौष्ठीं पूर्णचन्द्रनिभाननाम्।</a-v><a-v>आसीनां पर्णशालायां बाष्पशोकाभिपीडिताम्॥ ११</a-v></p>
<p id="3.44.12"><a-v>स तां पद्मपलाशाक्षीं पीतकौशेयवासिनीम्।</a-v><a-v>अभ्यगच्छत वैदेहीं दुष्टचेता निशाचरः॥ १२</a-v></p>
<p id="3.44.13"><a-v>स मन्मथशराविष्टो ब्रह्मघोषमुदीरयन्।</a-v><a-v>अब्रवीत्प्रश्रितं वाक्यं रहिते राक्षसाधिपः॥ १३</a-v></p>
<p id="3.44.14"><a-v>तामुत्तमां त्रिलोकानां पद्महीनामिव श्रियम्।</a-v><a-v>विभ्राजमानां वपुषा रावणः प्रशशंस ह॥ १४</a-v></p>
<p id="3.44.15"><a-v>का त्वं काञ्चनवर्णाभे पीतकौशेयवासिनि।</a-v><a-v>कमलानां शुभां मालां पद्मिनीव च बिभ्रती॥ १५</a-v></p>
<p id="3.44.16"><a-v>ह्रीः श्रीः कीर्तिः शुभा लक्ष्मीरप्सरा वा शुभानने।</a-v><a-v>भूतिर्वा त्वं वरारोहे रतिर्वा स्वैरचारिणी॥ १६</a-v></p>
<p id="3.44.17"><a-v>समाः शिखरिणः स्निग्धाः पाण्डुरा दशनास्तव।</a-v><a-v>विशाले विमले नेत्रे रक्तान्ते कृष्णतारके॥ १७</a-v></p>
<p id="3.44.18"><a-v>विशालं जघनं पीनमूरू करिकरोपमौ।</a-v><a-v>एतावुपचितौ वृत्तौ सहितौ संप्रगल्भितौ॥ १८</a-v></p>
<p id="3.44.19"><a-v>पीनोन्नतमुखौ कान्तौ स्निग्धतालफलोपमौ।</a-v><a-v>मणिप्रवेकाभरणौ रुचिरौ ते पयोधरौ॥ १९</a-v></p>
<p id="3.44.20"><a-v>चारुस्मिते चारुदति चारुनेत्रे विलासिनि।</a-v><a-v>मनो हरसि मे रामे नदीकूलमिवाम्भसा॥ २०</a-v></p>
<p id="3.44.21"><a-v>करान्तमितमध्यासि सुकेशी संहतस्तनी।</a-v><a-v>नैव देवी न गन्धर्वी न यक्षी न च किंनरी॥ २१</a-v></p>
<p id="3.44.22"><a-v>नैवंरूपा मया नारी दृष्टपूर्वा महीतले।</a-v><a-v>इह वासश्च कान्तारे चित्तमुन्माथयन्ति मे॥ २२</a-v></p>
<p id="3.44.23"><a-v>सा प्रतिक्राम भद्रं ते न त्वं वस्तुमिहार्हसि।</a-v><a-v>राक्षसानामयं वासो घोराणां कामरूपिणाम्॥ २३</a-v></p>
<p id="3.44.24"><a-v>प्रासादाग्र्याणि रम्याणि नगरोपवनानि च।</a-v><a-v>संपन्नानि सुगन्धीनि युक्तान्याचरितुं त्वया॥ २४</a-v></p>
<p id="3.44.25"><a-v>वरं माल्यं वरं पानं वरं वस्त्रं च शोभने।</a-v><a-v>भर्तारं च वरं मन्ये त्वद्युक्तमसितेक्षणे॥ २५</a-v></p>
<p id="3.44.26"><a-v>का त्वं भवसि रुद्राणां मरुतां वा शुचिस्मिते।</a-v><a-v>वसूनां वा वरारोहे देवता प्रतिभासि मे॥ २६</a-v></p>
<p id="3.44.27"><a-v>नेह गच्छन्ती गन्धर्वा न देवा न च किंनराः।</a-v><a-v>राक्षसानामयं वासः कथं नु त्वमिहागता॥ २७</a-v></p>
<p id="3.44.28"><a-v>इह शाखामृगाः सिंहा द्वीपिव्याघ्रमृगास्तथा।</a-v><a-v>ऋक्षास्तरक्षवः कङ्काः कथं तेभ्यो न बिभ्यसे॥ २८</a-v></p>
<p id="3.44.29"><a-v>मदान्वितानां घोराणां कुञ्जराणां तरस्विनाम्।</a-v><a-v>कथमेका महारण्ये न बिभेषि वनानने॥ २९</a-v></p>
<p id="3.44.30"><a-v>कासि कस्य कुतश्च त्वं किंनिमित्तं च दण्डकान्।</a-v><a-v>एका चरसि कल्याणि घोरान्राक्षससेवितान्॥ ३०</a-v></p>
<p id="3.44.31"><a-v>इति प्रशस्ता वैदेही रावणेन दुरात्मना।</a-v><a-v>द्विजातिवेषेण हि तं दृष्ट्वा रावणमागतम्।</a-v><a-v>सर्वैरतिथिसत्कारैः पूजयामास मैथिली॥ ३१</a-v></p>
<p id="3.44.32"><a-v>उपानीयासनं पूर्वं पाद्येनाभिनिमन्त्र्य च।</a-v><a-v>अब्रवीत्सिद्धमित्येव तदा तं सौम्यदर्शनम्॥ ३२</a-v></p>
<p id="3.44.33"><a-v>द्विजातिवेषेण समीक्ष्य मैथिली तमागतं पात्रकुसुम्भधारिणम्।</a-v><a-v>अशक्यमुद्द्वेष्टुमुपायदर्शना न्न्यमन्त्रयद्ब्राह्मणवद्यथागतम्॥ ३३</a-v></p>
<p id="3.44.34"><a-v>इयं बृसी ब्राह्मण काममास्यता मिदं च पाद्यं प्रतिगृह्यतामिति।</a-v><a-v>इदं च सिद्धं वनजातमुत्तमं त्वदर्थमव्यग्रमिहोपभुज्यताम्॥ ३४</a-v></p>
<p id="3.44.35"><a-v>निमन्त्र्यमाणः प्रतिपूर्णभाषिणीं नरेन्द्रपत्नीं प्रसमीक्ष्य मैथिलीम्।</a-v><a-v>प्रहस्य तस्या हरणे धृतं मनः समर्पयामास वधाय रावणः॥ ३५</a-v></p>
<p id="3.44.36"><a-v>ततः सुवेषं मृगया गतं पतिं प्रतीक्षमाणा सहलक्ष्मणं तदा।</a-v><a-v>निरीक्षमाणा हरितं ददर्श त न्महद्वनं नैव तु रामलक्ष्मणौ॥ ३६</a-v></p>
<p><a-v>इति श्रीरामायणे अरण्यकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
