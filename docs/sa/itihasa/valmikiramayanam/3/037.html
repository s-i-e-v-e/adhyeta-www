<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/037.sxml"><a-title>वाल्मीकिरामायणम् अरण्यकाण्डम् ३७ सर्गः</a-title><a-meta>
<p>Unique Words: 184</p>
</a-meta><hr><a-sec><p id="3.37.1"><a-v>एवमस्मि तदा मुक्तः कथंचित्तेन संयुगे।</a-v><a-v>इदानीमपि यद्वृत्तं तच्छृणुष्व यदुत्तरम्॥ १</a-v></p>
<p id="3.37.2"><a-v>राक्षसाभ्यामहं द्वाभ्यामनिर्विण्णस्तथा कृतः।</a-v><a-v>सहितो मृगरूपाभ्यां प्रविष्टो दण्डकावनम्॥ २</a-v></p>
<p id="3.37.3"><a-v>दीप्तजिह्वो महाकायस्तीक्ष्णशृण्गो महाबलः।</a-v><a-v>व्यचरन्दण्डकारण्यं मांसभक्षो महामृगः॥ ३</a-v></p>
<p id="3.37.4"><a-v>अग्निहोत्रेषु तीर्थेषु चैत्यवृक्षेषु रावण।</a-v><a-v>अत्यन्तघोरो व्यचरंस्तापसांस्तान्प्रधर्षयन्॥ ४</a-v></p>
<p id="3.37.5"><a-v>निहत्य दण्डकारण्ये तापसान्धर्मचारिणः।</a-v><a-v>रुधिराणि पिबंस्तेषां तथा मांसानि भक्षयन्॥ ५</a-v></p>
<p id="3.37.6"><a-v>ऋषिमांसाशनः क्रूरस्त्रासयन्वनगोचरान्।</a-v><a-v>तदा रुधिरमत्तोऽहं व्यचरं दण्डकावनम्॥ ६</a-v></p>
<p id="3.37.7"><a-v>तदाहं दण्डकारण्ये विचरन्धर्मदूषकः।</a-v><a-v>आसादयं तदा रामं तापसं धर्ममाश्रितम्॥ ७</a-v></p>
<p id="3.37.8"><a-v>वैदेहीं च महाभागां लक्ष्मणं च महारथम्।</a-v><a-v>तापसं नियताहारं सर्वभूतहिते रतम्॥ ८</a-v></p>
<p id="3.37.9"><a-v>सोऽहं वनगतं रामं परिभूय महाबलम्।</a-v><a-v>तापसोऽयमिति ज्ञात्वा पूर्ववैरमनुस्मरन्॥ ९</a-v></p>
<p id="3.37.10"><a-v>अभ्यधावं सुसंक्रुद्धस्तीक्ष्णशृङ्गो मृगाकृतिः।</a-v><a-v>जिघांसुरकृतप्रज्ञस्तं प्रहारमनुस्मरन्॥ १०</a-v></p>
<p id="3.37.11"><a-v>तेन मुक्तास्त्रयो बाणाः शिताः शत्रुनिबर्हणाः।</a-v><a-v>विकृष्य बलवच्चापं सुपर्णानिलतुल्यगाः॥ ११</a-v></p>
<p id="3.37.12"><a-v>ते बाणा वज्रसंकाशाः सुघोरा रक्तभोजनाः।</a-v><a-v>आजग्मुः सहिताः सर्वे त्रयः संनतपर्वणः॥ १२</a-v></p>
<p id="3.37.13"><a-v>पराक्रमज्ञो रामस्य शठो दृष्टभयः पुरा।</a-v><a-v>समुत्क्रान्तस्ततो मुक्तस्तावुभौ राक्षसौ हतौ॥ १३</a-v></p>
<p id="3.37.14"><a-v>शरेण मुक्तो रामस्य कथंचित्प्राप्य जीवितम्।</a-v><a-v>इह प्रव्राजितो युक्तस्तापसोऽहं समाहितः॥ १४</a-v></p>
<p id="3.37.15"><a-v>वृक्षे वृक्षे हि पश्यामि चीरकृष्णाजिनाम्बरम्।</a-v><a-v>गृहीतधनुषं रामं पाशहस्तमिवान्तकम्॥ १५</a-v></p>
<p id="3.37.16"><a-v>अपि रामसहस्राणि भीतः पश्यामि रावण।</a-v><a-v>रामभूतमिदं सर्वमरण्यं प्रतिभाति मे॥ १६</a-v></p>
<p id="3.37.17"><a-v>राममेव हि पश्यामि रहिते राक्षसेश्वर।</a-v><a-v>दृष्ट्वा स्वप्नगतं राममुद्भ्रमामि विचेतनः॥ १७</a-v></p>
<p id="3.37.18"><a-v>रकारादीनि नामानि रामत्रस्तस्य रावण।</a-v><a-v>रत्नानि च रथाश्चैव त्रासं संजनयन्ति मे॥ १८</a-v></p>
<p id="3.37.19"><a-v>अहं तस्य प्रभावज्ञो न युद्धं तेन ते क्षमम्।</a-v><a-v>रणे रामेण युध्यस्व क्षमां वा कुरु राक्षस।</a-v><a-v>न ते रामकथा कार्या यदि मां द्रष्टुमिच्छसि॥ १९</a-v></p>
<p id="3.37.20"><a-v>इदं वचो बन्धुहितार्थिना मया यथोच्यमानं यदि नाभिपत्स्यसे।</a-v><a-v>सबान्धवस्त्यक्ष्यसि जीवितं रणे हतोऽद्य रामेण शरैरजिह्मगैः॥ २०</a-v></p>
<p><a-v>इति श्रीरामायणे अरण्यकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
