<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/002.sxml"><a-title>वाल्मीकिरामायणम् अरण्यकाण्डम् २ सर्गः</a-title><a-meta>
<p>Unique Words: 250</p>
</a-meta><hr><a-sec><p id="3.2.1"><a-v>कृतातिथ्योऽथ रामस्तु सूर्यस्योदयनं प्रति।</a-v><a-v>आमन्त्र्य स मुनीन्सर्वान्वनमेवान्वगाहत॥ १</a-v></p>
<p id="3.2.2"><a-v>नानामृगगणाकीर्णं शार्दूलवृकसेवितम्।</a-v><a-v>ध्वस्तवृक्षलतागुल्मं दुर्दर्श सलिलाशयम्॥ २</a-v></p>
<p id="3.2.3"><a-v>निष्कूजनानाशकुनि झिल्लिका गणनादितम्।</a-v><a-v>लक्ष्मणानुगतो रामो वनमध्यं ददर्श ह॥ ३</a-v></p>
<p id="3.2.4"><a-v>वनमध्ये तु काकुत्स्थस्तस्मिन्घोरमृगायुते।</a-v><a-v>ददर्श गिरिशृङ्गाभं पुरुषादं महास्वनम्॥ ४</a-v></p>
<p id="3.2.5"><a-v>गभीराक्षं महावक्त्रं विकटं विषमोदरम्।</a-v><a-v>बीभत्सं विषमं दीर्घं विकृतं घोरदर्शनम्॥ ५</a-v></p>
<p id="3.2.6"><a-v>वसानं चर्मवैयाघ्रं वसार्द्रं रुधिरोक्षितम्।</a-v><a-v>त्रासनं सर्वभूतानां व्यादितास्यमिवान्तकम्॥ ६</a-v></p>
<p id="3.2.7"><a-v>त्रीन्सिंहांश्चतुरो व्याघ्रान्द्वौ वृकौ पृषतान्दश।</a-v><a-v>सविषाणं वसादिग्धं गजस्य च शिरो महत्॥ ७</a-v></p>
<p id="3.2.8"><a-v>अवसज्यायसे शूले विनदन्तं महास्वनम्।</a-v><a-v>स रामं लक्ष्मणं चैव सीतां दृष्ट्वा च मैथिलीम्॥ ८</a-v></p>
<p id="3.2.9"><a-v>अभ्यधावत्सुसंक्रुद्धः प्रजाः काल इवान्तकः।</a-v><a-v>स कृत्वा भैरवं नादं चालयन्निव मेदिनीम्॥ ९</a-v></p>
<p id="3.2.10"><a-v>अङ्गेनादाय वैदेहीमपक्रम्य ततोऽब्रवीत्।</a-v><a-v>युवां जटाचीरधरौ सभार्यौ क्षीणजीवितौ॥ १०</a-v></p>
<p id="3.2.11"><a-v>प्रविष्टौ दण्डकारण्यं शरचापासिधारिणौ।</a-v><a-v>कथं तापसयोर्वां च वासः प्रमदया सह॥ ११</a-v></p>
<p id="3.2.12"><a-v>अधर्मचारिणौ पापौ कौ युवां मुनिदूषकौ।</a-v><a-v>अहं वनमिदं दुर्गं विराघो नाम राक्षसः॥ १२</a-v></p>
<p id="3.2.13"><a-v>चरामि सायुधो नित्यमृषिमांसानि भक्षयन्।</a-v><a-v>इयं नारी वरारोहा मम भर्या भविष्यति।</a-v><a-v>युवयोः पापयोश्चाहं पास्यामि रुधिरं मृधे॥ १३</a-v></p>
<p id="3.2.14"><a-v>तस्यैवं ब्रुवतो धृष्टं विराधस्य दुरात्मनः।</a-v><a-v>श्रुत्वा सगर्वितं वाक्यं संभ्रान्ता जनकात्मजा।</a-v><a-v>सीता प्रावेपतोद्वेगात्प्रवाते कदली यथा॥ १४</a-v></p>
<p id="3.2.15"><a-v>तां दृष्ट्वा राघवः सीतां विराधाङ्कगतां शुभाम्।</a-v><a-v>अब्रवील्लक्ष्मणं वाक्यं मुखेन परिशुष्यता॥ १५</a-v></p>
<p id="3.2.16"><a-v>पश्य सौम्य नरेन्द्रस्य जनकस्यात्मसंभवाम्।</a-v><a-v>मम भार्यां शुभाचारां विराधाङ्के प्रवेशिताम्।</a-v><a-v>अत्यन्त सुखसंवृद्धां राजपुत्रीं यशस्विनीम्॥ १६</a-v></p>
<p id="3.2.17"><a-v>यदभिप्रेतमस्मासु प्रियं वर वृतं च यत्।</a-v><a-v>कैकेय्यास्तु सुसंवृत्तं क्षिप्रमद्यैव लक्ष्मण॥ १७</a-v></p>
<p id="3.2.18"><a-v>या न तुष्यति राज्येन पुत्रार्थे दीर्घदर्शिनी।</a-v><a-v>ययाहं सर्वभूतानां हितः प्रस्थापितो वनम्।</a-v><a-v>अद्येदानीं सकामा सा या माता मम मध्यमा॥ १८</a-v></p>
<p id="3.2.19"><a-v>परस्पर्शात्तु वैदेह्या न दुःखतरमस्ति मे।</a-v><a-v>पितुर्विनाशात्सौमित्रे स्वराज्यहरणात्तथा॥ १९</a-v></p>
<p id="3.2.20"><a-v>इति ब्रुवति काकुत्स्थे बाष्पशोकपरिप्लुते।</a-v><a-v>अब्रवील्लक्ष्मणः क्रुद्धो रुद्धो नाग इव श्वसन्॥ २०</a-v></p>
<p id="3.2.21"><a-v>अनाथ इव भूतानां नाथस्त्वं वासवोपमः।</a-v><a-v>मया प्रेष्येण काकुत्स्थ किमर्थं परितप्स्यसे॥ २१</a-v></p>
<p id="3.2.22"><a-v>शरेण निहतस्याद्य मया क्रुद्धेन रक्षसः।</a-v><a-v>विराधस्य गतासोर्हि मही पास्यति शोणितम्॥ २२</a-v></p>
<p id="3.2.23"><a-v>राज्यकामे मम क्रोधो भरते यो बभूव ह।</a-v><a-v>तं विराधे विमोक्ष्यामि वज्री वज्रमिवाचले॥ २३</a-v></p>
<p id="3.2.24"><a-v>मम भुजबलवेगवेगितः</a-v><a-v>पततु शरोऽस्य महान्महोरसि।</a-v><a-v>व्यपनयतु तनोश्च जीवितं</a-v><a-v>पततु ततश्च महीं विघूर्णितः॥ २४</a-v></p>
<p><a-v>इति श्रीरामायणे अरण्यकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
