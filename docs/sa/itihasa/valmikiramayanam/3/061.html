<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/061.sxml"><a-title>वाल्मीकिरामायणम् अरण्यकाण्डम् ६१ सर्गः</a-title><a-meta>
<p>Unique Words: 172</p>
</a-meta><hr><a-sec><p id="3.61.1"><a-v>तप्यमानं तथा रामं सीताहरणकर्शितम्।</a-v><a-v>लोकानामभवे युक्तं साम्वर्तकमिवानलम्॥ १</a-v></p>
<p id="3.61.2"><a-v>वीक्षमाणं धनुः सज्यं निःश्वसन्तं मुहुर्मुहुः।</a-v><a-v>हन्तुकामं पशुं रुद्रं क्रुद्धं दक्षक्रतौ यथा॥ २</a-v></p>
<p id="3.61.3"><a-v>अदृष्टपूर्वं संक्रुद्धं दृष्ट्वा रामं स लक्ष्मणः।</a-v><a-v>अब्रवीत्प्राञ्जलिर्वाक्यं मुखेन परिशुष्यता॥ ३</a-v></p>
<p id="3.61.4"><a-v>पुरा भूत्वा मृदुर्दान्तः सर्वभूतहिते रतः।</a-v><a-v>न क्रोधवशमापन्नः प्रकृतिं हातुमर्हसि॥ ४</a-v></p>
<p id="3.61.5"><a-v>चन्द्रे लक्ष्णीः प्रभा सूर्ये गतिर्वायौ भुवि क्षमा।</a-v><a-v>एतच्च नियतं सर्वं त्वयि चानुत्तमं यशः॥ ५</a-v></p>
<p id="3.61.6"><a-v>न तु जानामि कस्यायं भग्नः सांग्रामिको रथः।</a-v><a-v>केन वा कस्य वा हेतोः सायुधः सपरिच्छदः॥ ६</a-v></p>
<p id="3.61.7"><a-v>खुरनेमिक्षतश्चायं सिक्तो रुधिरबिन्दुभिः।</a-v><a-v>देशो निवृत्तसंग्रामः सुघोरः पार्थिवात्मज॥ ७</a-v></p>
<p id="3.61.8"><a-v>एकस्य तु विमर्दोऽयं न द्वयोर्वदतां वर।</a-v><a-v>न हि वृत्तं हि पश्यामि बलस्य महतः पदम्॥ ८</a-v></p>
<p id="3.61.9"><a-v>नैकस्य तु कृते लोकान्विनाशयितुमर्हसि।</a-v><a-v>युक्तदण्डा हि मृदवः प्रशान्ता वसुधाधिपाः॥ ९</a-v></p>
<p id="3.61.10"><a-v>सदा त्वं सर्वभूतानां शरण्यः परमा गतिः।</a-v><a-v>को नु दारप्रणाशं ते साधु मन्येत राघव॥ १०</a-v></p>
<p id="3.61.11"><a-v>सरितः सागराः शैला देवगन्धर्वदानवाः।</a-v><a-v>नालं ते विप्रियं कर्तुं दीक्षितस्येव साधवः॥ ११</a-v></p>
<p id="3.61.12"><a-v>येन राजन्हृता सीता तमन्वेषितुमर्हसि।</a-v><a-v>मद्द्वितीयो धनुष्पाणिः सहायैः परमर्षिभिः॥ १२</a-v></p>
<p id="3.61.13"><a-v>समुद्रं च विचेष्यामः पर्वतांश्च वनानि च।</a-v><a-v>गुहाश्च विविधा घोरा नलिनीः पार्वतीश्च ह॥ १३</a-v></p>
<p id="3.61.14"><a-v>देवगन्धर्वलोकांश्च विचेष्यामः समाहिताः।</a-v><a-v>यावन्नाधिगमिष्यामस्तव भार्यापहारिणम्॥ १४</a-v></p>
<p id="3.61.15"><a-v>न चेत्साम्ना प्रदास्यन्ति पत्नीं ते त्रिदशेश्वराः।</a-v><a-v>कोसलेन्द्र ततः पश्चात्प्राप्तकालं करिष्यसि॥ १५</a-v></p>
<p id="3.61.16"><a-v>शीलेन साम्ना विनयेन सीतां</a-v><a-v>नयेन न प्राप्स्यसि चेन्नरेन्द्र।</a-v><a-v>ततः समुत्सादय हेमपुङ्खै</a-v><a-v>र्महेन्द्रवज्रप्रतिमैः शरौघैः॥ १६</a-v></p>
<p><a-v>इति श्रीरामायणे अरण्यकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
