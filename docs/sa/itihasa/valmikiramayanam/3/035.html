<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/035.sxml"><a-title>वाल्मीकिरामायणम् अरण्यकाण्डम् ३५ सर्गः</a-title><a-meta>
<p>Unique Words: 229</p>
</a-meta><hr><a-sec><p id="3.35.1"><a-v>तच्छ्रुत्वा राक्षसेन्द्रस्य वाक्यं वाक्यविशारदः।</a-v><a-v>प्रत्युवाच महाप्राज्ञो मारीचो राक्षसेश्वरम्॥ १</a-v></p>
<p id="3.35.2"><a-v>सुलभाः पुरुषा राजन्सततं प्रियवादिनः।</a-v><a-v>अप्रियस्य च पथ्यस्य वक्ता श्रोता च दुर्लभः॥ २</a-v></p>
<p id="3.35.3"><a-v>न नूनं बुध्यसे रामं महावीर्यं गुणोन्नतम्।</a-v><a-v>अयुक्तचारश्चपलो महेन्द्रवरुणोपमम्॥ ३</a-v></p>
<p id="3.35.4"><a-v>अपि स्वस्ति भवेत्तात सर्वेषां भुवि रक्षसाम्।</a-v><a-v>अपि रामो न संक्रुद्धः कुर्याल्लोकमराक्षसं॥ ४</a-v></p>
<p id="3.35.5"><a-v>अपि ते जीवितान्ताय नोत्पन्ना जनकात्मजा।</a-v><a-v>अपि सीता निमित्तं च न भवेद्व्यसनं महत्॥ ५</a-v></p>
<p id="3.35.6"><a-v>अपि त्वामीश्वरं प्राप्य कामवृत्तं निरङ्कुशम्।</a-v><a-v>न विनश्येत्पुरी लङ्का त्वया सह सराक्षसा॥ ६</a-v></p>
<p id="3.35.7"><a-v>त्वद्विधः कामवृत्तो हि दुःशीलः पापमन्त्रितः।</a-v><a-v>आत्मानं स्वजनं राष्ट्रं स राजा हन्ति दुर्मतिः॥ ७</a-v></p>
<p id="3.35.8"><a-v>न च पित्रा परित्यक्तो नामर्यादः कथंचन।</a-v><a-v>न लुब्धो न च दुःशीलो न च क्षत्रियपांसनः॥ ८</a-v></p>
<p id="3.35.9"><a-v>न च धर्मगुणैर्हीनैः कौसल्यानन्दवर्धनः।</a-v><a-v>न च तीक्ष्णो हि भूतानां सर्वेषां च हिते रतः॥ ९</a-v></p>
<p id="3.35.10"><a-v>वञ्चितं पितरं दृष्ट्वा कैकेय्या सत्यवादिनम्।</a-v><a-v>करिष्यामीति धर्मात्मा ततः प्रव्रजितो वनम्॥ १०</a-v></p>
<p id="3.35.11"><a-v>कैकेय्याः प्रियकामार्थं पितुर्दशरथस्य च।</a-v><a-v>हित्वा राज्यं च भोगांश्च प्रविष्टो दण्डकावनम्॥ ११</a-v></p>
<p id="3.35.12"><a-v>न रामः कर्कशस्तात नाविद्वान्नाजितेन्द्रियः।</a-v><a-v>अनृतं न श्रुतं चैव नैव त्वं वक्तुमर्हसि॥ १२</a-v></p>
<p id="3.35.13"><a-v>रामो विग्रहवान्धर्मः साधुः सत्यपराक्रमः।</a-v><a-v>राजा सर्वस्य लोकस्य देवानामिव वासवः॥ १३</a-v></p>
<p id="3.35.14"><a-v>कथं त्वं तस्य वैदेहीं रक्षितां स्वेन तेजसा।</a-v><a-v>इच्छसि प्रसभं हर्तुं प्रभामिव विवस्वतः॥ १४</a-v></p>
<p id="3.35.15"><a-v>शरार्चिषमनाधृष्यं चापखड्गेन्धनं रणे।</a-v><a-v>रामाग्निं सहसा दीप्तं न प्रवेष्टुं त्वमर्हसि॥ १५</a-v></p>
<p id="3.35.16"><a-v>धनुर्व्यादितदीप्तास्यं शरार्चिषममर्षणम्।</a-v><a-v>चापबाणधरं वीरं शत्रुसेनापहारिणम्॥ १६</a-v></p>
<p id="3.35.17"><a-v>राज्यं सुखं च संत्यज्य जीवितं चेष्टमात्मनः।</a-v><a-v>नात्यासादयितुं तात रामान्तकमिहार्हसि॥ १७</a-v></p>
<p id="3.35.18"><a-v>अप्रमेयं हि तत्तेजो यस्य सा जनकात्मजा।</a-v><a-v>न त्वं समर्थस्तां हर्तुं रामचापाश्रयां वने॥ १८</a-v></p>
<p id="3.35.19"><a-v>प्राणेभ्योऽपि प्रियतरा भार्या नित्यमनुव्रता।</a-v><a-v>दीप्तस्येव हुताशस्य शिखा सीता सुमध्यमा॥ १९</a-v></p>
<p id="3.35.20"><a-v>किमुद्यमं व्यर्थमिमं कृत्वा ते राक्षसाधिप।</a-v><a-v>दृष्टश्चेत्त्वं रणे तेन तदन्तं तव जीवितम्।</a-v><a-v>जीवितं च सुखं चैव राज्यं चैव सुदुर्लभम्॥ २०</a-v></p>
<p id="3.35.21"><a-v>स सर्वैः सचिवैः सार्धं विभीषणपुरस्कृतैः।</a-v><a-v>मन्त्रयित्वा तु धर्मिष्ठैः कृत्वा निश्चयमात्मनः॥ २१</a-v></p>
<p id="3.35.22"><a-v>दोषाणां च गुणानां च संप्रधार्य बलाबलम्।</a-v><a-v>आत्मनश्च बलं ज्ञात्वा राघवस्य च तत्त्वतः।</a-v><a-v>हितं हि तव निश्चित्य क्षमं त्वं कर्तुमर्हसि॥ २२</a-v></p>
<p id="3.35.23"><a-v>अहं तु मन्ये तव न क्षमं रणे</a-v><a-v>समागमं कोसलराजसूनुना।</a-v><a-v>इदं हि भूयः शृणु वाक्यमुत्तमं</a-v><a-v>क्षमं च युक्तं च निशाचराधिप॥ २३</a-v></p>
<p><a-v>इति श्रीरामायणे अरण्यकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
