<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/026.sxml"><a-title>वाल्मीकिरामायणम् अरण्यकाण्डम् २६ सर्गः</a-title><a-meta>
<p>Unique Words: 192</p>
</a-meta><hr><a-sec><p id="3.26.1"><a-v>खरं तु रामाभिमुखं प्रयान्तं वाहिनीपतिः।</a-v><a-v>राक्षसस्त्रिशिरा नाम संनिपत्येदमब्रवीत्॥ १</a-v></p>
<p id="3.26.2"><a-v>मां नियोजय विक्रान्त संनिवर्तस्व साहसात्।</a-v><a-v>पश्य रामं महाबाहुं संयुगे विनिपातितम्॥ २</a-v></p>
<p id="3.26.3"><a-v>प्रतिजानामि ते सत्यमायुधं चाहमालभे।</a-v><a-v>यथा रामं वधिष्यामि वधार्हं सर्वरक्षसाम्॥ ३</a-v></p>
<p id="3.26.4"><a-v>अहं वास्य रणे मृत्युरेष वा समरे मम।</a-v><a-v>विनिवर्त्य रणोत्साहं मुहूर्तं प्राश्निको भव॥ ४</a-v></p>
<p id="3.26.5"><a-v>प्रहृष्टो वा हते रामे जनस्थानं प्रयास्यसि।</a-v><a-v>मयि वा निहते रामं संयुगायोपयास्यसि॥ ५</a-v></p>
<p id="3.26.6"><a-v>खरस्त्रिशिरसा तेन मृत्युलोभात्प्रसादितः।</a-v><a-v>गच्छ युध्येत्यनुज्ञातो राघवाभिमुखो ययौ॥ ६</a-v></p>
<p id="3.26.7"><a-v>त्रिशिराश्च रथेनैव वाजियुक्तेन भास्वता।</a-v><a-v>अभ्यद्रवद्रणे रामं त्रिशृङ्ग इव पर्वतः॥ ७</a-v></p>
<p id="3.26.8"><a-v>शरधारा समूहान्स महामेघ इवोत्सृजन्।</a-v><a-v>व्यसृजत्सदृशं नादं जलार्द्रस्येव दुन्दुभेः॥ ८</a-v></p>
<p id="3.26.9"><a-v>आगच्छन्तं त्रिशिरसं राक्षसं प्रेक्ष्य राघवः।</a-v><a-v>धनुषा प्रतिजग्राह विधुन्वन्सायकाञ्शितान्॥ ९</a-v></p>
<p id="3.26.10"><a-v>स संप्रहारस्तुमुलो राम त्रिशिरसोर्महान्।</a-v><a-v>बभूवातीव बलिनोः सिंहकुञ्जरयोरिव॥ १०</a-v></p>
<p id="3.26.11"><a-v>ततस्त्रिशिरसा बाणैर्ललाटे ताडितस्त्रिभिः।</a-v><a-v>अमर्षी कुपितो रामः संरब्धमिदमब्रवीत्॥ ११</a-v></p>
<p id="3.26.12"><a-v>अहो विक्रमशूरस्य राक्षसस्येदृशं बलम्।</a-v><a-v>पुष्पैरिव शरैर्यस्य ललाटेऽस्मि परिक्षतः।</a-v><a-v>ममापि प्रतिगृह्णीष्व शरांश्चापगुणच्युतान्॥ १२</a-v></p>
<p id="3.26.13"><a-v>एवमुक्त्वा तु संरब्धः शरानाशीविषोपमान्।</a-v><a-v>त्रिशिरो वक्षसि क्रुद्धो निजघान चतुर्दश॥ १३</a-v></p>
<p id="3.26.14"><a-v>चतुर्भिस्तुरगानस्य शरैः संनतपर्वभिः।</a-v><a-v>न्यपातयत तेजस्वी चतुरस्तस्य वाजिनः॥ १४</a-v></p>
<p id="3.26.15"><a-v>अष्टभिः सायकैः सूतं रथोपस्थे न्यपातयत्।</a-v><a-v>रामश्चिच्छेद बाणेन ध्वजं चास्य समुच्छ्रितम्॥ १५</a-v></p>
<p id="3.26.16"><a-v>ततो हतरथात्तस्मादुत्पतन्तं निशाचरम्।</a-v><a-v>बिभेद रामस्तं बाणैर्हृदये सोऽभवज्जडः॥ १६</a-v></p>
<p id="3.26.17"><a-v>सायकैश्चाप्रमेयात्मा सामर्षस्तस्य रक्षसः।</a-v><a-v>शिरांस्यपातयत्त्रीणि वेगवद्भिस्त्रिभिः शतैः॥ १७</a-v></p>
<p id="3.26.18"><a-v>स भूमौ शोणितोद्गारी रामबाणाभिपीडितः।</a-v><a-v>न्यपतत्पतितैः पूर्वं स्वशिरोभिर्निशाचरः॥ १८</a-v></p>
<p id="3.26.19"><a-v>हतशेषास्ततो भग्ना राक्षसाः खरसंश्रयाः।</a-v><a-v>द्रवन्ति स्म न तिष्ठन्ति व्याघ्रत्रस्ता मृगा इव॥ १९</a-v></p>
<p id="3.26.20"><a-v>तान्खरो द्रवतो दृष्ट्वा निवर्त्य रुषितः स्वयम्।</a-v><a-v>राममेवाभिदुद्राव राहुश्चन्द्रमसं यथा॥ २०</a-v></p>
<p><a-v>इति श्रीरामायणे अरण्यकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
