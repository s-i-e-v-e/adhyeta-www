<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/053.sxml"><a-title>वाल्मीकिरामायणम् अरण्यकाण्डम् ५३ सर्गः</a-title><a-meta>
<p>Unique Words: 304</p>
</a-meta><hr><a-sec><p id="3.53.1"><a-v>संदिश्य राक्षसान्घोरान्रावणोऽष्टौ महाबलान्।</a-v><a-v>आत्मानं बुद्धिवैक्लव्यात्कृतकृत्यममन्यत॥ १</a-v></p>
<p id="3.53.2"><a-v>स चिन्तयानो वैदेहीं कामबाणसमर्पितः।</a-v><a-v>प्रविवेश गृहं रम्यं सीतां द्रष्टुमभित्वरन्॥ २</a-v></p>
<p id="3.53.3"><a-v>स प्रविश्य तु तद्वेश्म रावणो राक्षसाधिपः।</a-v><a-v>अपश्यद्राक्षसीमध्ये सीतां शोकपरायणम्॥ ३</a-v></p>
<p id="3.53.4"><a-v>अश्रुपूर्णमुखीं दीनां शोकभारावपीडिताम्।</a-v><a-v>वायुवेगैरिवाक्रान्तां मज्जन्तीं नावमर्णवे॥ ४</a-v></p>
<p id="3.53.5"><a-v>मृगयूथपरिभ्रष्टां मृगीं श्वभिरिवावृताम्।</a-v><a-v>अधोमुखमुखीं दीनामभ्येत्य च निशाचरः॥ ५</a-v></p>
<p id="3.53.6"><a-v>तां तु शोकवशां दीनामवशां राक्षसाधिपः।</a-v><a-v>स बलाद्दर्शयामास गृहं देवगृहोपमम्॥ ६</a-v></p>
<p id="3.53.7"><a-v>हर्म्यप्रासादसंबधं स्त्रीसहस्रनिषेवितम्।</a-v><a-v>नानापक्षिगणैर्जुष्टं नानारत्नसमन्वितम्॥ ७</a-v></p>
<p id="3.53.8"><a-v>काञ्चनैस्तापनीयैश्च स्फाटिकै राजतैस्तथा।</a-v><a-v>वज्रवैदूर्यचित्रैश्च स्तम्भैर्दृष्टिमनोहरैः॥ ८</a-v></p>
<p id="3.53.9"><a-v>दिव्यदुन्दुभिनिर्ह्रादं तप्तकाञ्चनतोरणम्।</a-v><a-v>सोपानं काञ्चनं चित्रमारुरोह तया सह॥ ९</a-v></p>
<p id="3.53.10"><a-v>दान्तका राजताश्चैव गवाक्षाः प्रियदर्शनाः।</a-v><a-v>हेमजालावृताश्चासंस्तत्र प्रासादपङ्क्तयः॥ १०</a-v></p>
<p id="3.53.11"><a-v>सुधामणिविचित्राणि भूमिभागानि सर्वशः।</a-v><a-v>दशग्रीवः स्वभवने प्रादर्शयत मैथिलीम्॥ ११</a-v></p>
<p id="3.53.12"><a-v>दीर्घिकाः पुष्करिण्यश्च नानापुष्पसमावृताः।</a-v><a-v>रावणो दर्शयामास सीतां शोकपरायणाम्॥ १२</a-v></p>
<p id="3.53.13"><a-v>दर्शयित्वा तु वैदेहीं कृत्स्नं तद्भवनोत्तमम्।</a-v><a-v>उवाच वाक्यं पापात्मा रावणो जनकात्मजाम्॥ १३</a-v></p>
<p id="3.53.14"><a-v>दशराक्षसकोट्यश्च द्वाविंशतिरथापराः।</a-v><a-v>वर्जयित्वा जरा वृद्धान्बालांश्च रजनीचरान्॥ १४</a-v></p>
<p id="3.53.15"><a-v>तेषां प्रभुरहं सीते सर्वेषां भीमकर्मणाम्।</a-v><a-v>सहस्रमेकमेकस्य मम कार्यपुरःसरम्॥ १५</a-v></p>
<p id="3.53.16"><a-v>यदिदं राज्यतन्त्रं मे त्वयि सर्वं प्रतिष्ठितम्।</a-v><a-v>जीवितं च विशालाक्षि त्वं मे प्राणैर्गरीयसी॥ १६</a-v></p>
<p id="3.53.17"><a-v>बहूनां स्त्रीसहस्राणां मम योऽसौ परिग्रहः।</a-v><a-v>तासां त्वमीश्वरी सीते मम भार्या भव प्रिये॥ १७</a-v></p>
<p id="3.53.18"><a-v>साधु किं तेऽन्यया बुद्ध्या रोचयस्व वचो मम।</a-v><a-v>भजस्व माभितप्तस्य प्रसादं कर्तुमर्हसि॥ १८</a-v></p>
<p id="3.53.19"><a-v>परिक्षिप्ता समुद्रेण लङ्केयं शतयोजना।</a-v><a-v>नेयं धर्षयितुं शक्या सेन्द्रैरपि सुरासुरैः॥ १९</a-v></p>
<p id="3.53.20"><a-v>न देवेषु न यक्षेषु न गन्धर्वेषु नर्षिषु।</a-v><a-v>अहं पश्यामि लोकेषु यो मे वीर्यसमो भवेत्॥ २०</a-v></p>
<p id="3.53.21"><a-v>राज्यभ्रष्टेन दीनेन तापसेन गतायुषा।</a-v><a-v>किं करिष्यसि रामेण मानुषेणाल्पतेजसा॥ २१</a-v></p>
<p id="3.53.22"><a-v>भजस्व सीते मामेव भर्ताहं सदृशस्तव।</a-v><a-v>यौवनं ह्यध्रुवं भीरु रमस्वेह मया सह॥ २२</a-v></p>
<p id="3.53.23"><a-v>दर्शने मा कृथा बुद्धिं राघवस्य वरानने।</a-v><a-v>कास्य शक्तिरिहागन्तुमपि सीते मनोरथैः॥ २३</a-v></p>
<p id="3.53.24"><a-v>न शक्यो वायुराकाशे पाशैर्बद्धं महाजवः।</a-v><a-v>दीप्यमानस्य वाप्यग्नेर्ग्रहीतुं विमलां शिखाम्॥ २४</a-v></p>
<p id="3.53.25"><a-v>त्रयाणामपि लोकानां न तं पश्यामि शोभने।</a-v><a-v>विक्रमेण नयेद्यस्त्वां मद्बाहुपरिपालिताम्॥ २५</a-v></p>
<p id="3.53.26"><a-v>लङ्कायां सुमहद्राज्यमिदं त्वमनुपालय।</a-v><a-v>अभिषेकोदकक्लिन्ना तुष्टा च रमयस्व माम्॥ २६</a-v></p>
<p id="3.53.27"><a-v>दुष्कृतं यत्पुरा कर्म वनवासेन तद्गतम्।</a-v><a-v>यश्च ते सुकृतो धर्मस्तस्येह फलमाप्नुहि॥ २७</a-v></p>
<p id="3.53.28"><a-v>इह सर्वाणि माल्यानि दिव्यगन्धानि मैथिलि।</a-v><a-v>भूषणानि च मुख्यानि तानि सेव मया सह॥ २८</a-v></p>
<p id="3.53.29"><a-v>पुष्पकं नाम सुश्रोणि भ्रातुर्वैश्रवणस्य मे।</a-v><a-v>विमानं रमणीयं च तद्विमानं मनोजवम्॥ २९</a-v></p>
<p id="3.53.30"><a-v>तत्र सीते मया सार्धं विहरस्व यथासुखम्।</a-v><a-v>वदनं पद्मसंकाशं विमलं चारुदर्शनम्॥ ३०</a-v></p>
<p id="3.53.31"><a-v>शोकार्तं तु वरारोहे न भ्राजति वरानने।</a-v><a-v>अलं व्रीडेन वैदेहि धर्मलोप कृतेन ते॥ ३१</a-v></p>
<p id="3.53.32"><a-v>आर्षोऽयं दैवनिष्यन्दो यस्त्वामभिगमिष्यति।</a-v><a-v>एतौ पादौ मया स्निग्धौ शिरोभिः परिपीडितौ॥ ३२</a-v></p>
<p id="3.53.33"><a-v>प्रसादं कुरु मे क्षिप्रं वश्यो दासोऽहमस्मि ते।</a-v><a-v>नेमाः शून्या मया वाचः शुष्यमाणेन भाषिताः॥ ३३</a-v></p>
<p id="3.53.34"><a-v>न चापि रावणः कांचिन्मूर्ध्ना स्त्रीं प्रणमेत ह।</a-v><a-v>एवमुक्त्वा दशग्रीवो मैथिलीं जनकात्मजाम्॥ ३४</a-v></p>
<p id="3.53.35"><a-v>कृतान्तवशमापन्नो ममेयमिति मन्यते॥ ३५</a-v></p>
<p><a-v>इति श्रीरामायणे अरण्यकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
