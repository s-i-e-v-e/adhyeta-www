<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ७१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/071.sxml"><a-title>वाल्मीकिरामायणम् अरण्यकाण्डम् ७१ सर्गः</a-title><a-meta>
<p>Unique Words: 227</p>
</a-meta><hr><a-sec><p id="3.71.1"><a-v>दिवं तु तस्यां यातायां शबर्यां स्वेन कर्मणा।</a-v><a-v>लक्ष्मणेन सह भ्रात्रा चिन्तयामास राघवः॥ १</a-v></p>
<p id="3.71.2"><a-v>चिन्तयित्वा तु धर्मात्मा प्रभावं तं महात्मनाम्।</a-v><a-v>हितकारिणमेकाग्रं लक्ष्मणं राघवोऽब्रवीत्॥ २</a-v></p>
<p id="3.71.3"><a-v>दृष्टोऽयमाश्रमः सौम्य बह्वाश्चर्यः कृतात्मनाम्।</a-v><a-v>विश्वस्तमृगशार्दूलो नानाविहगसेवितः॥ ३</a-v></p>
<p id="3.71.4"><a-v>सप्तानां च समुद्राणामेषु तीर्थेषु लक्ष्मण।</a-v><a-v>उपस्पृष्टं च विधिवत्पितरश्चापि तर्पिताः॥ ४</a-v></p>
<p id="3.71.5"><a-v>प्रनष्टमशुभं यत्तत्कल्याणं समुपस्थितम्।</a-v><a-v>तेन त्वेतत्प्रहृष्टं मे मनो लक्ष्मण संप्रति॥ ५</a-v></p>
<p id="3.71.6"><a-v>हृदये हि नरव्याघ्र शुभमाविर्भविष्यति।</a-v><a-v>तदागच्छ गमिष्यावः पम्पां तां प्रियदर्शनाम्॥ ६</a-v></p>
<p id="3.71.7"><a-v>ऋश्यमूको गिरिर्यत्र नातिदूरे प्रकाशते।</a-v><a-v>यस्मिन्वसति धर्मात्मा सुग्रीवोंऽशुमतः सुतः।</a-v><a-v>नित्यं वालिभयात्त्रस्तश्चतुर्भिः सह वानरैः॥ ७</a-v></p>
<p id="3.71.8"><a-v>अभित्वरे च तं द्रष्टुं सुग्रीवं वानरर्षभम्।</a-v><a-v>तदधीनं हि मे सौम्य सीतायाः परिमार्गणम्॥ ८</a-v></p>
<p id="3.71.9"><a-v>इति ब्रुवाणं तं रामं सौमित्रिरिदमब्रवीत्।</a-v><a-v>गच्छावस्त्वरितं तत्र ममापि त्वरते मनः॥ ९</a-v></p>
<p id="3.71.10"><a-v>आश्रमात्तु ततस्तस्मान्निष्क्रम्य स विशां पतिः।</a-v><a-v>आजगाम ततः पम्पां लक्ष्मणेन सहाभिभूः॥ १०</a-v></p>
<p id="3.71.11"><a-v>समीक्षमाणः पुष्पाढ्यं सर्वतो विपुलद्रुमम्।</a-v><a-v>कोयष्टिभिश्चार्जुनकैः शतपत्रैश्च कीचकैः।</a-v><a-v>एतैश्चान्यैश्च विविधैर्नादितं तद्वनं महत्॥ ११</a-v></p>
<p id="3.71.12"><a-v>स रामो विधिवान्वृक्षान्सरांसि विविधानि च।</a-v><a-v>पश्यन्कामाभिसंतप्तो जगाम परमं ह्रदम्॥ १२</a-v></p>
<p id="3.71.13"><a-v>स तामासाद्य वै रामो दूरादुदकवाहिनीम्।</a-v><a-v>मतङ्गसरसं नाम ह्रदं समवगाहत॥ १३</a-v></p>
<p id="3.71.14"><a-v>स तु शोकसमाविष्टो रामो दशरथात्मजः।</a-v><a-v>विवेश नलिनीं पम्पां पङ्कजैश्च समावृताम्॥ १४</a-v></p>
<p id="3.71.15"><a-v>तिलकाशोकपुंनागबकुलोद्दाल काशिनीम्।</a-v><a-v>रम्योपवनसंबाधां पद्मसंपीडितोदकाम्॥ १५</a-v></p>
<p id="3.71.16"><a-v>स्फटिकोपमतोयाढ्यां श्लक्ष्णवालुकसंतताम्।</a-v><a-v>मत्स्यकच्छपसंबाधां तीरस्थद्रुमशोभिताम्॥ १६</a-v></p>
<p id="3.71.17"><a-v>सखीभिरिव युक्ताभिर्लताभिरनुवेष्टिताम्।</a-v><a-v>किंनरोरगगन्धर्वयक्षराक्षससेविताम्।</a-v><a-v>नानाद्रुमलताकीर्णां शीतवारिनिधिं शुभाम्॥ १७</a-v></p>
<p id="3.71.18"><a-v>पद्मैः सौगन्धिकैस्ताम्रां शुक्लां कुमुदमण्डलैः।</a-v><a-v>नीलां कुवलयोद्धातैर्बहुवर्णां कुथामिव॥ १८</a-v></p>
<p id="3.71.19"><a-v>अरविन्दोत्पलवतीं पद्मसौगन्धिकायुताम्।</a-v><a-v>पुष्पिताम्रवणोपेतां बर्हिणोद्घुष्टनादिताम्॥ १९</a-v></p>
<p id="3.71.20"><a-v>स तां दृष्ट्वा ततः पम्पां रामः सौमित्रिणा सह।</a-v><a-v>विललाप च तेजस्वी कामाद्दशरथात्मजः॥ २०</a-v></p>
<p id="3.71.21"><a-v>तिलकैर्बीजपूरैश्च वटैः शुक्लद्रुमैस्तथा।</a-v><a-v>पुष्पितैः करवीरैश्च पुंनागैश्च सुपुष्पितैः॥ २१</a-v></p>
<p id="3.71.22"><a-v>मालतीकुन्दगुल्मैश्च भण्डीरैर्निचुलैस्तथा।</a-v><a-v>अशोकैः सप्तपर्णैश्च केतकैरतिमुक्तकैः।</a-v><a-v>अन्यैश्च विविधैर्वृक्षैः प्रमदेवोपशोभिताम्॥ २२</a-v></p>
<p id="3.71.23"><a-v>अस्यास्तीरे तु पूर्वोक्तः पर्वतो धातुमण्डितः।</a-v><a-v>ऋश्यमूक इति ख्यातश्चित्रपुष्पितकाननः॥ २३</a-v></p>
<p id="3.71.24"><a-v>हरिरृक्षरजो नाम्नः पुत्रस्तस्य महात्मनः।</a-v><a-v>अध्यास्ते तं महावीर्यः सुग्रीव इति विश्रुतः॥ २४</a-v></p>
<p id="3.71.25"><a-v>सुग्रीवमभिगच्छ त्वं वानरेन्द्रं नरर्षभ।</a-v><a-v>इत्युवाच पुनर्वाक्यं लक्ष्मणं सत्यविक्रमम्॥ २५</a-v></p>
<p id="3.71.26"><a-v>ततो महद्वर्त्म च दूरसंक्रमं क्रमेण गत्वा प्रविलोकयन्वनम्।</a-v><a-v>ददर्श पम्पां शुभदर्श कानना मनेकनानाविधपक्षिसंकुलाम्॥ २६</a-v></p>
<p><a-v>इति श्रीरामायणे अरण्यकाण्डे एकसप्ततितमः सर्गः ॥ ७१</a-v></p>
<p><a-v>॥ समाप्तं अरण्यकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
