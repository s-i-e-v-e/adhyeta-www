<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/030.sxml"><a-title>वाल्मीकिरामायणम् अरण्यकाण्डम् ३० सर्गः</a-title><a-meta>
<p>Unique Words: 195</p>
</a-meta><hr><a-sec><p id="3.30.1"><a-v>ततः शूर्पणखा दृष्ट्वा सहस्राणि चतुर्दश।</a-v><a-v>हतान्येकेन रामेण रक्षसां भीमकर्मणाम्॥ १</a-v></p>
<p id="3.30.2"><a-v>दूषणं च खरं चैव हतं त्रिशिरसं रणे।</a-v><a-v>दृष्ट्वा पुनर्महानादं ननाद जलदोपमा॥ २</a-v></p>
<p id="3.30.3"><a-v>सा दृष्ट्वा कर्म रामस्य कृतमन्यैः सुदुष्करम्।</a-v><a-v>जगाम परमौद्विग्ना लङ्कां रावणपालिताम्॥ ३</a-v></p>
<p id="3.30.4"><a-v>स ददर्श विमानाग्रे रावणं दीप्ततेजसं।</a-v><a-v>उपोपविष्टं सचिवैर्मरुद्भिरिव वासवम्॥ ४</a-v></p>
<p id="3.30.5"><a-v>आसीनं सूर्यसंकाशे काञ्चने परमासने।</a-v><a-v>रुक्मवेदिगतं प्राज्यं ज्वलन्तमिव पावकम्॥ ५</a-v></p>
<p id="3.30.6"><a-v>देवगन्धर्वभूतानामृषीणां च महात्मनाम्।</a-v><a-v>अजेयं समरे शूरं व्यात्ताननमिवान्तकम्॥ ६</a-v></p>
<p id="3.30.7"><a-v>देवासुरविमर्देषु वज्राशनिकृतव्रणम्।</a-v><a-v>ऐरावतविषाणाग्रैरुत्कृष्टकिणवक्षसं॥ ७</a-v></p>
<p id="3.30.8"><a-v>विंशद्भुजं दशग्रीवं दर्शनीयपरिच्छदम्।</a-v><a-v>विशालवक्षसं वीरं राजलक्ष्मणलक्षितम्॥ ८</a-v></p>
<p id="3.30.9"><a-v>स्निग्धवैदूर्यसंकाशं तप्तकाञ्चनकुण्डलम्।</a-v><a-v>सुभुजं शुक्लदशनं महास्यं पर्वतोपमम्॥ ९</a-v></p>
<p id="3.30.10"><a-v>विष्णुचक्रनिपातैश्च शतशो देवसंयुगे।</a-v><a-v>आहताङ्गं समस्तैश्च देवप्रहरणैस्तथा॥ १०</a-v></p>
<p id="3.30.11"><a-v>अक्षोभ्याणां समुद्राणां क्षोभणं क्षिप्रकारिणम्।</a-v><a-v>क्षेप्तारं पर्वताग्राणां सुराणां च प्रमर्दनम्॥ ११</a-v></p>
<p id="3.30.12"><a-v>उच्छेत्तारं च धर्माणां परदाराभिमर्शनम्।</a-v><a-v>सर्वदिव्यास्त्रयोक्तारं यज्ञविघ्नकरं सदा॥ १२</a-v></p>
<p id="3.30.13"><a-v>पुरीं भोगवतीं गत्वा पराजित्य च वासुकिम्।</a-v><a-v>तक्षकस्य प्रियां भार्यां पराजित्य जहार यः॥ १३</a-v></p>
<p id="3.30.14"><a-v>कैलासं पर्वतं गत्वा विजित्य नरवाहनम्।</a-v><a-v>विमानं पुष्पकं तस्य कामगं वै जहार यः॥ १४</a-v></p>
<p id="3.30.15"><a-v>वनं चैत्ररथं दिव्यं नलिनीं नन्दनं वनम्।</a-v><a-v>विनाशयति यः क्रोधाद्देवोद्यानानि वीर्यवान्॥ १५</a-v></p>
<p id="3.30.16"><a-v>चन्द्रसूर्यौ महाभागावुत्तिष्ठन्तौ परंतपौ।</a-v><a-v>निवारयति बाहुभ्यां यः शैलशिखरोपमः॥ १६</a-v></p>
<p id="3.30.17"><a-v>दशवर्षसहस्राणि तपस्तप्त्वा महावने।</a-v><a-v>पुरा स्वयम्भुवे धीरः शिरांस्युपजहार यः॥ १७</a-v></p>
<p id="3.30.18"><a-v>देवदानवगन्धर्वपिशाचपतगोरगैः।</a-v><a-v>अभयं यस्य संग्रामे मृत्युतो मानुषादृते॥ १८</a-v></p>
<p id="3.30.19"><a-v>मन्त्ररभितुष्टं पुण्यमध्वरेषु द्विजातिभिः।</a-v><a-v>हविर्धानेषु यः सोममुपहन्ति महाबलः॥ १९</a-v></p>
<p id="3.30.20"><a-v>आप्तयज्ञहरं क्रूरं ब्रह्मघ्नं दुष्टचारिणम्।</a-v><a-v>कर्कशं निरनुक्रोशं प्रजानामहिते रतम्।</a-v><a-v>रावणं सर्वभूतानां सर्वलोकभयावहम्॥ २०</a-v></p>
<p id="3.30.21"><a-v>राक्षसी भ्रातरं क्रूरं सा ददर्श महाबलम्।</a-v><a-v>तं दिव्यवस्त्राभरणं दिव्यमाल्योपशोभितम्।</a-v><a-v>राक्षसेन्द्रं महाभागं पौलस्त्य कुलनन्दनम्॥ २१</a-v></p>
<p id="3.30.22"><a-v>तमब्रवीद्दीप्तविशाललोचनं</a-v><a-v>प्रदर्शयित्वा भयमोहमूर्छिता।</a-v><a-v>सुदारुणं वाक्यमभीतचारिणी</a-v><a-v>महात्मना शूर्पणखा विरूपिता॥ २२</a-v></p>
<p><a-v>इति श्रीरामायणे अरण्यकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
