<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/060.sxml"><a-title>वाल्मीकिरामायणम् अरण्यकाण्डम् ६० सर्गः</a-title><a-meta>
<p>Unique Words: 437</p>
</a-meta><hr><a-sec><p id="3.60.1"><a-v>स दीनो दीनया वाचा लक्ष्मणं वाक्यमब्रवीत्।</a-v><a-v>शीघ्रं लक्ष्मण जानीहि गत्वा गोदावरीं नदीम्।</a-v><a-v>अपि गोदावरीं सीता पद्मान्यानयितुं गता॥ १</a-v></p>
<p id="3.60.2"><a-v>एवमुक्तस्तु रामेण लक्ष्मणः पुनरेव हि।</a-v><a-v>नदीं गोदावरीं रम्यां जगाम लघुविक्रमः॥ २</a-v></p>
<p id="3.60.3"><a-v>तां लक्ष्मणस्तीर्थवतीं विचित्वा राममब्रवीत्।</a-v><a-v>नैनां पश्यामि तीर्थेषु क्रोशतो न शृणोति मे॥ ३</a-v></p>
<p id="3.60.4"><a-v>कं नु सा देशमापन्ना वैदेही क्लेशनाशिनी।</a-v><a-v>न हि तं वेद्मि वै राम यत्र सा तनुमध्यमा॥ ४</a-v></p>
<p id="3.60.5"><a-v>लक्ष्मणस्य वचः श्रुत्वा दीनः संताप मोहितः।</a-v><a-v>रामः समभिचक्राम स्वयं गोदावरीं नदीम्॥ ५</a-v></p>
<p id="3.60.6"><a-v>स तामुपस्थितो रामः क्व सीतेत्येवमब्रवीत्॥ ६</a-v></p>
<p id="3.60.7"><a-v>भूतानि राक्षसेन्द्रेण वधार्हेण हृतामपि।</a-v><a-v>न तां शशंसू रामाय तथा गोदावरी नदी॥ ७</a-v></p>
<p id="3.60.8"><a-v>ततः प्रचोदिता भूतैः शंसास्मै तां प्रियामिति।</a-v><a-v>न च साभ्यवदत्सीतां पृष्टा रामेण शोचिता॥ ८</a-v></p>
<p id="3.60.9"><a-v>रावणस्य च तद्रूपं कर्माणि च दुरात्मनः।</a-v><a-v>ध्यात्वा भयात्तु वैदेहीं सा नदी न शशंस ताम्॥ ९</a-v></p>
<p id="3.60.10"><a-v>निराशस्तु तया नद्या सीताया दर्शने कृतः।</a-v><a-v>उवाच रामः सौमित्रिं सीतादर्शनकर्शितः॥ १०</a-v></p>
<p id="3.60.11"><a-v>किं नु लक्ष्मण वक्ष्यामि समेत्य जनकं वचः।</a-v><a-v>मातरं चैव वैदेह्या विना तामहमप्रियम्॥ ११</a-v></p>
<p id="3.60.12"><a-v>या मे राज्यविहीनस्य वने वन्येन जीवतः।</a-v><a-v>सर्वं व्यपनयच्छोकं वैदेही क्व नु सा गता॥ १२</a-v></p>
<p id="3.60.13"><a-v>ज्ञातिपक्षविहीनस्य राजपुत्रीमपश्यतः।</a-v><a-v>मन्ये दीर्घा भविष्यन्ति रात्रयो मम जाग्रतः॥ १३</a-v></p>
<p id="3.60.14"><a-v>गोदावरीं जनस्थानमिमं प्रस्रवणं गिरिम्।</a-v><a-v>सर्वाण्यनुचरिष्यामि यदि सीता हि दृश्यते॥ १४</a-v></p>
<p id="3.60.15"><a-v>एवं संभाषमाणौ तावन्योन्यं भ्रातरावुभौ।</a-v><a-v>वसुंधरायां पतितं पुष्पमार्गमपश्यताम्॥ १५</a-v></p>
<p id="3.60.16"><a-v>तां पुष्पवृष्टिं पतितां दृष्ट्वा रामो महीतले।</a-v><a-v>उवाच लक्ष्मणं वीरो दुःखितो दुःखितं वचः॥ १६</a-v></p>
<p id="3.60.17"><a-v>अभिजानामि पुष्पाणि तानीमामीह लक्ष्मण।</a-v><a-v>अपिनद्धानि वैदेह्या मया दत्तानि कानने॥ १७</a-v></p>
<p id="3.60.18"><a-v>एवमुक्त्वा महाबाहुर्लक्ष्मणं पुरुषर्षभम्।</a-v><a-v>क्रुद्धोऽब्रवीद्गिरिं तत्र सिंहः क्षुद्रमृगं यथा॥ १८</a-v></p>
<p id="3.60.19"><a-v>तां हेमवर्णां हेमाभां सीतां दर्शय पर्वत।</a-v><a-v>यावत्सानूनि सर्वाणि न ते विध्वंसयाम्यहम्॥ १९</a-v></p>
<p id="3.60.20"><a-v>मम बाणाग्निनिर्दग्धो भस्मीभूतो भविष्यसि।</a-v><a-v>असेव्यः सततं चैव निस्तृणद्रुमपल्लवः॥ २०</a-v></p>
<p id="3.60.21"><a-v>इमां वा सरितं चाद्य शोषयिष्यामि लक्ष्मण।</a-v><a-v>यदि नाख्याति मे सीतामद्य चन्द्रनिभाननाम्॥ २१</a-v></p>
<p id="3.60.22"><a-v>एवं स रुषितो रामो दिधक्षन्निव चक्षुषा।</a-v><a-v>ददर्श भूमौ निष्क्रान्तं राक्षसस्य पदं महत्॥ २२</a-v></p>
<p id="3.60.23"><a-v>स समीक्ष्य परिक्रान्तं सीताया राक्षसस्य च।</a-v><a-v>संभ्रान्तहृदयो रामः शशंस भ्रातरं प्रियम्॥ २३</a-v></p>
<p id="3.60.24"><a-v>पश्य लक्ष्मण वैदेह्याः शीर्णाः कनकबिन्दवः।</a-v><a-v>भूषणानां हि सौमित्रे माल्यानि विविधानि च॥ २४</a-v></p>
<p id="3.60.25"><a-v>तप्तबिन्दुनिकाशैश्च चित्रैः क्षतजबिन्दुभिः।</a-v><a-v>आवृतं पश्य सौमित्रे सर्वतो धरणीतलम्॥ २५</a-v></p>
<p id="3.60.26"><a-v>मन्ये लक्ष्मण वैदेही राक्षसैः कामरूपिभिः।</a-v><a-v>भित्त्वा भित्त्वा विभक्ता वा भक्षिता वा भविष्यति॥ २६</a-v></p>
<p id="3.60.27"><a-v>तस्य निमित्तं वैदेह्या द्वयोर्विवदमानयोः।</a-v><a-v>बभूव युद्धं सौमित्रे घोरं राक्षसयोरिह॥ २७</a-v></p>
<p id="3.60.28"><a-v>मुक्तामणिचितं चेदं तपनीयविभूषितम्।</a-v><a-v>धरण्यां पतितं सौम्य कस्य भग्नं महद्धनुः॥ २८</a-v></p>
<p id="3.60.29"><a-v>तरुणादित्यसंकाशं वैदूर्यगुलिकाचितम्।</a-v><a-v>विशीर्णं पतितं भूमौ कवचं कस्य काञ्चनम्॥ २९</a-v></p>
<p id="3.60.30"><a-v>छत्रं शतशलाकं च दिव्यमाल्योपशोभितम्।</a-v><a-v>भग्नदण्डमिदं कस्य भूमौ सौम्य निपातितम्॥ ३०</a-v></p>
<p id="3.60.31"><a-v>काञ्चनोरश्छदाश्चेमे पिशाचवदनाः खराः।</a-v><a-v>भीमरूपा महाकायाः कस्य वा निहता रणे॥ ३१</a-v></p>
<p id="3.60.32"><a-v>दीप्तपावकसंकाशो द्युतिमान्समरध्वजः।</a-v><a-v>अपविद्धश्च भग्नश्च कस्य सांग्रामिको रथः॥ ३२</a-v></p>
<p id="3.60.33"><a-v>रथाक्षमात्रा विशिखास्तपनीयविभूषणाः।</a-v><a-v>कस्येमेऽभिहता बाणाः प्रकीर्णा घोरकर्मणः॥ ३३</a-v></p>
<p id="3.60.34"><a-v>वैरं शतगुणं पश्य ममेदं जीवितान्तकम्।</a-v><a-v>सुघोरहृदयैः सौम्य राक्षसैः कामरूपिभिः॥ ३४</a-v></p>
<p id="3.60.35"><a-v>हृता मृता वा सीता हि भक्षिता वा तपस्विनी।</a-v><a-v>न धर्मस्त्रायते सीतां ह्रियमाणां महावने॥ ३५</a-v></p>
<p id="3.60.36"><a-v>भक्षितायां हि वैदेह्यां हृतायामपि लक्ष्मण।</a-v><a-v>के हि लोके प्रियं कर्तुं शक्ताः सौम्य ममेश्वराः॥ ३६</a-v></p>
<p id="3.60.37"><a-v>कर्तारमपि लोकानां शूरं करुणवेदिनम्।</a-v><a-v>अज्ञानादवमन्येरन्सर्वभूतानि लक्ष्मण॥ ३७</a-v></p>
<p id="3.60.38"><a-v>मृदुं लोकहिते युक्तं दान्तं करुणवेदिनम्।</a-v><a-v>निर्वीर्य इति मन्यन्ते नूनं मां त्रिदशेश्वराः॥ ३८</a-v></p>
<p id="3.60.39"><a-v>मां प्राप्य हि गुणो दोषः संवृत्तः पश्य लक्ष्मण।</a-v><a-v>अद्यैव सर्वभूतानां रक्षसामभवाय च।</a-v><a-v>संहृत्यैव शशिज्योत्स्नां महान्सूर्य इवोदितः॥ ३९</a-v></p>
<p id="3.60.40"><a-v>नैव यक्षा न गन्धर्वा न पिशाचा न राक्षसाः।</a-v><a-v>किंनरा वा मनुष्या वा सुखं प्राप्स्यन्ति लक्ष्मण॥ ४०</a-v></p>
<p id="3.60.41"><a-v>ममास्त्रबाणसंपूर्णमाकाशं पश्य लक्ष्मण।</a-v><a-v>निःसंपातं करिष्यामि ह्यद्य त्रैलोक्यचारिणाम्॥ ४१</a-v></p>
<p id="3.60.42"><a-v>संनिरुद्धग्रहगणमावारितनिशाकरम्।</a-v><a-v>विप्रनष्टानलमरुद्भास्करद्युतिसंवृतम्॥ ४२</a-v></p>
<p id="3.60.43"><a-v>विनिर्मथितशैलाग्रं शुष्यमाणजलाशयम्।</a-v><a-v>ध्वस्तद्रुमलतागुल्मं विप्रणाशितसागरम्॥ ४३</a-v></p>
<p id="3.60.44"><a-v>न तां कुशलिनीं सीतां प्रदास्यन्ति ममेश्वराः।</a-v><a-v>अस्मिन्मुहूर्ते सौमित्रे मम द्रक्ष्यन्ति विक्रमम्॥ ४४</a-v></p>
<p id="3.60.45"><a-v>नाकाशमुत्पतिष्यन्ति सर्वभूतानि लक्ष्मण।</a-v><a-v>मम चापगुणान्मुक्तैर्बाणजालैर्निरन्तरम्॥ ४५</a-v></p>
<p id="3.60.46"><a-v>अर्दितं मम नाराचैर्ध्वस्तभ्रान्तमृगद्विजम्।</a-v><a-v>समाकुलममर्यादं जगत्पश्याद्य लक्ष्मण॥ ४६</a-v></p>
<p id="3.60.47"><a-v>आकर्णपूर्णैरिषुभिर्जीवलोकं दुरावरैः।</a-v><a-v>करिष्ये मैथिलीहेतोरपिशाचमराक्षसं॥ ४७</a-v></p>
<p id="3.60.48"><a-v>मम रोषप्रयुक्तानां सायकानां बलं सुराः।</a-v><a-v>द्रक्ष्यन्त्यद्य विमुक्तानाममर्षाद्दूरगामिनाम्॥ ४८</a-v></p>
<p id="3.60.49"><a-v>नैव देवा न दैतेया न पिशाचा न राक्षसाः।</a-v><a-v>भविष्यन्ति मम क्रोधात्त्रैलोक्ये विप्रणाशिते॥ ४९</a-v></p>
<p id="3.60.50"><a-v>देवदानवयक्षाणां लोका ये रक्षसामपि।</a-v><a-v>बहुधा निपतिष्यन्ति बाणौघैः शकुलीकृताः।</a-v><a-v>निर्मर्यादानिमाँल्लोकान्करिष्याम्यद्य सायकैः॥ ५०</a-v></p>
<p id="3.60.51"><a-v>यथा जरा यथा मृत्युर्यथाकालो यथाविधिः।</a-v><a-v>नित्यं न प्रतिहन्यन्ते सर्वभूतेषु लक्ष्मण।</a-v><a-v>तथाहं क्रोधसंयुक्तो न निवार्योऽस्म्यसंशयम्॥ ५१</a-v></p>
<p id="3.60.52"><a-v>पुरेव मे चारुदतीमनिन्दितां दिशन्ति सीतां यदि नाद्य मैथिलीम्।</a-v><a-v>सदेवगन्धर्वमनुष्य पन्नगं जगत्सशैलं परिवर्तयाम्यहम्॥ ५२</a-v></p>
<p><a-v>इति श्रीरामायणे अरण्यकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
