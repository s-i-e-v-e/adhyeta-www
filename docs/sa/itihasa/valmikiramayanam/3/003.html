<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/003.sxml"><a-title>वाल्मीकिरामायणम् अरण्यकाण्डम् ३ सर्गः</a-title><a-meta>
<p>Unique Words: 270</p>
</a-meta><hr><a-sec><p id="3.3.1"><a-v>अथोवाच पुनर्वाक्यं विराधः पूरयन्वनम्।</a-v><a-v>आत्मानं पृच्छते ब्रूतं कौ युवां क्व गमिष्यथः॥ १</a-v></p>
<p id="3.3.2"><a-v>तमुवाच ततो रामो राक्षसं ज्वलिताननम्।</a-v><a-v>पृच्छन्तं सुमहातेजा इक्ष्वाकुकुलमात्मनः॥ २</a-v></p>
<p id="3.3.3"><a-v>क्षत्रियो वृत्तसंपन्नौ विद्धि नौ वनगोचरौ।</a-v><a-v>त्वां तु वेदितुमिच्छावः कस्त्वं चरसि दण्डकान्॥ ३</a-v></p>
<p id="3.3.4"><a-v>तमुवाच विराधस्तु रामं सत्यपराक्रमम्।</a-v><a-v>हन्त वक्ष्यामि ते राजन्निबोध मम राघव॥ ४</a-v></p>
<p id="3.3.5"><a-v>पुत्रः किल जयस्याहं माता मम शतह्रदा।</a-v><a-v>विराध इति मामाहुः पृथिव्यां सर्वराक्षसाः॥ ५</a-v></p>
<p id="3.3.6"><a-v>तपसा चापि मे प्राप्ता ब्रह्मणो हि प्रसादजा।</a-v><a-v>शस्त्रेणावध्यता लोकेऽच्छेद्याभेद्यत्वमेव च॥ ६</a-v></p>
<p id="3.3.7"><a-v>उत्सृज्य प्रमदामेनामनपेक्षौ यथागतम्।</a-v><a-v>त्वरमाणौ पालयेथां न वां जीवितमाददे॥ ७</a-v></p>
<p id="3.3.8"><a-v>तं रामः प्रत्युवाचेदं कोपसंरक्तलोचनः।</a-v><a-v>राक्षसं विकृताकारं विराधं पापचेतसं॥ ८</a-v></p>
<p id="3.3.9"><a-v>क्षुद्र धिक्त्वां तु हीनार्थं मृत्युमन्वेषसे ध्रुवम्।</a-v><a-v>रणे संप्राप्स्यसे तिष्ठ न मे जीवन्गमिष्यसि॥ ९</a-v></p>
<p id="3.3.10"><a-v>ततः सज्यं धनुः कृत्वा रामः सुनिशिताञ्शरान्।</a-v><a-v>सुशीघ्रमभिसंधाय राक्षसं निजघान ह॥ १०</a-v></p>
<p id="3.3.11"><a-v>धनुषा ज्यागुणवता सप्तबाणान्मुमोच ह।</a-v><a-v>रुक्मपुङ्खान्महावेगान्सुपर्णानिलतुल्यगान्॥ ११</a-v></p>
<p id="3.3.12"><a-v>ते शरीरं विराधस्य भित्त्वा बर्हिणवाससः।</a-v><a-v>निपेतुः शोणितादिग्धा धरण्यां पावकोपमाः॥ १२</a-v></p>
<p id="3.3.13"><a-v>स विनद्य महानादं शूलं शक्रध्वजोपमम्।</a-v><a-v>प्रगृह्याशोभत तदा व्यात्तानन इवान्तकः॥ १३</a-v></p>
<p id="3.3.14"><a-v>तच्छूलं वज्रसंकाशं गगने ज्वलनोपमम्।</a-v><a-v>द्वाभ्यां शराभ्यां चिच्छेद रामः शस्त्रभृतां वरः॥ १४</a-v></p>
<p id="3.3.15"><a-v>तस्य रौद्रस्य सौमित्रिर्बाहुं सव्यं बभञ्ज ह।</a-v><a-v>रामस्तु दक्षिणं बाहुं तरसा तस्य रक्षसः॥ १५</a-v></p>
<p id="3.3.16"><a-v>स भग्नबाहुः संविग्नो निपपाताशु राक्षसः।</a-v><a-v>धरण्यां मेघसंकाशो वज्रभिन्न इवाचलः।</a-v><a-v>इदं प्रोवाच काकुत्स्थं विराधः पुरुषर्षभम्॥ १६</a-v></p>
<p id="3.3.17"><a-v>कौसल्या सुप्रजास्तात रामस्त्वं विदितो मया।</a-v><a-v>वैदेही च महाभागा लक्ष्मणश्च महायशाः॥ १७</a-v></p>
<p id="3.3.18"><a-v>अभिशापादहं घोरां प्रविष्टो राक्षसीं तनुम्।</a-v><a-v>तुम्बुरुर्नाम गन्धर्वः शप्तो वैश्वरणेन हि॥ १८</a-v></p>
<p id="3.3.19"><a-v>प्रसाद्यमानश्च मया सोऽब्रवीन्मां महायशाः।</a-v><a-v>यदा दाशरथी रामस्त्वां वधिष्यति संयुगे॥ १९</a-v></p>
<p id="3.3.20"><a-v>तदा प्रकृतिमापन्नो भवान्स्वर्गं गमिष्यति।</a-v><a-v>इति वैश्रवणो राजा रम्भासक्तमुवाच ह॥ २०</a-v></p>
<p id="3.3.21"><a-v>अनुपस्थीयमानो मां संक्रुद्धो व्यजहार ह।</a-v><a-v>तव प्रसादान्मुक्तोऽहमभिशापात्सुदारुणात्।</a-v><a-v>भवनं स्वं गमिष्यामि स्वस्ति वोऽस्तु परंतप॥ २१</a-v></p>
<p id="3.3.22"><a-v>इतो वसति धर्मात्मा शरभङ्गः प्रतापवान्।</a-v><a-v>अध्यर्धयोजने तात महर्षिः सूर्यसंनिभः॥ २२</a-v></p>
<p id="3.3.23"><a-v>तं क्षिप्रमभिगच्छ त्वं स ते श्रेयो विधास्यति।</a-v><a-v>अवटे चापि मां राम निक्षिप्य कुशली व्रज॥ २३</a-v></p>
<p id="3.3.24"><a-v>रक्षसां गतसत्त्वानामेष धर्मः सनातनः।</a-v><a-v>अवटे ये निधीयन्ते तेषां लोकाः सनातनाः॥ २४</a-v></p>
<p id="3.3.25"><a-v>एवमुक्त्वा तु काकुत्स्थं विराधः शरपीडितः।</a-v><a-v>बभूव स्वर्गसंप्राप्तो न्यस्तदेहो महाबलः॥ २५</a-v></p>
<p id="3.3.26"><a-v>तं मुक्तकण्ठमुत्क्षिप्य शङ्कुकर्णं महास्वनम्।</a-v><a-v>विराधं प्राक्षिपच्छ्वभ्रे नदन्तं भैरवस्वनम्॥ २६</a-v></p>
<p id="3.3.27"><a-v>ततस्तु तौ काञ्चनचित्रकार्मुकौ</a-v><a-v>निहत्य रक्षः परिगृह्य मैथिलीम्।</a-v><a-v>विजह्रतुस्तौ मुदितौ महावने</a-v><a-v>दिवि स्थितौ चन्द्रदिवाकराविव॥ २७</a-v></p>
<p><a-v>इति श्रीरामायणे अरण्यकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
