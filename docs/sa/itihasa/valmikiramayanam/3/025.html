<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/025.sxml"><a-title>वाल्मीकिरामायणम् अरण्यकाण्डम् २५ सर्गः</a-title><a-meta>
<p>Unique Words: 219</p>
</a-meta><hr><a-sec><p id="3.25.1"><a-v>तद्द्रुमाणां शिलानां च वर्षं प्राणहरं महत्।</a-v><a-v>प्रतिजग्राह धर्मात्मा राघवस्तीक्ष्णसायकैः॥ १</a-v></p>
<p id="3.25.2"><a-v>प्रतिगृह्य च तद्वरं निमीलित इवर्षभः।</a-v><a-v>रामः क्रोधं परं भेजे वधार्थं सर्वरक्षसाम्॥ २</a-v></p>
<p id="3.25.3"><a-v>ततः क्रोधसमाविष्टः प्रदीप्त इव तेजसा।</a-v><a-v>शरैरभ्यकिरत्सैन्यं सर्वतः सहदूषणम्॥ ३</a-v></p>
<p id="3.25.4"><a-v>ततः सेनापतिः क्रुद्धो दूषणः शत्रुदूषणः।</a-v><a-v>जग्राह गिरिशृङ्गाभं परिघं रोमहर्षणम्॥ ४</a-v></p>
<p id="3.25.5"><a-v>वेष्टितं काञ्चनैः पट्टैर्देवसैन्याभिमर्दनम्।</a-v><a-v>आयसैः शङ्कुभिस्तीक्ष्णैः कीर्णं परवसोक्षिताम्॥ ५</a-v></p>
<p id="3.25.6"><a-v>वज्राशनिसमस्पर्शं परगोपुरदारणम्।</a-v><a-v>तं महोरगसंकाशं प्रगृह्य परिघं रणे।</a-v><a-v>दूषणोऽभ्यपतद्रामं क्रूरकर्मा निशाचरः॥ ६</a-v></p>
<p id="3.25.7"><a-v>तस्याभिपतमानस्य दूषणस्य स राघवः।</a-v><a-v>द्वाभ्यां शराभ्यां चिच्छेद सहस्ताभरणौ भुजौ॥ ७</a-v></p>
<p id="3.25.8"><a-v>भ्रष्टस्तस्य महाकायः पपात रणमूर्धनि।</a-v><a-v>परिघश्छिन्नहस्तस्य शक्रध्वज इवाग्रतः॥ ८</a-v></p>
<p id="3.25.9"><a-v>स कराभ्यां विकीर्णाभ्यां पपात भुवि दूषणः।</a-v><a-v>विषाणाभ्यां विशीर्णाभ्यां मनस्वीव महागजः॥ ९</a-v></p>
<p id="3.25.10"><a-v>दृष्ट्वा तं पतितं भूमौ दूषणं निहतं रणे।</a-v><a-v>साधु साध्विति काकुत्स्थं सर्वभूतान्यपूजयन्॥ १०</a-v></p>
<p id="3.25.11"><a-v>एतस्मिन्नन्तरे क्रुद्धास्त्रयः सेनाग्रयायिनः।</a-v><a-v>संहत्याभ्यद्रवन्रामं मृत्युपाशावपाशिताः।</a-v><a-v>महाकपालः स्थूलाक्षः प्रमाथी च महाबलः॥ ११</a-v></p>
<p id="3.25.12"><a-v>महाकपालो विपुलं शूलमुद्यम्य राक्षसः।</a-v><a-v>स्थूलाक्षः पट्टिशं गृह्य प्रमाथी च परश्वधम्॥ १२</a-v></p>
<p id="3.25.13"><a-v>दृष्ट्वैवापततस्तांस्तु राघवः सायकैः शितैः।</a-v><a-v>तीक्ष्णाग्रैः प्रतिजग्राह संप्राप्तानतिथीनिव॥ १३</a-v></p>
<p id="3.25.14"><a-v>महाकपालस्य शिरश्चिच्छेद रघुनङ्गनः।</a-v><a-v>असंख्येयैस्तु बाणौघैः प्रममाथ प्रमाथिनम्॥ १४</a-v></p>
<p id="3.25.15"><a-v>स्थूलाक्षस्याक्षिणी तीक्ष्णैः पूरयामास सायकैः।</a-v><a-v>स पपात हतो भूमौ विटपीव महाद्रुमः॥ १५</a-v></p>
<p id="3.25.16"><a-v>ततः पावकसंकाशैर्हेमवज्रविभूषितैः।</a-v><a-v>जघनशेषं तेजस्वी तस्य सैन्यस्य सायकैः॥ १६</a-v></p>
<p id="3.25.17"><a-v>ते रुक्मपुङ्खा विशिखाः सधूमा इव पावकाः।</a-v><a-v>निजघ्नुस्तानि रक्षांसि वज्रा इव महाद्रुमान्॥ १७</a-v></p>
<p id="3.25.18"><a-v>रक्षसां तु शतं रामः शतेनैकेन कर्णिना।</a-v><a-v>सहस्रं च सहस्रेण जघान रणमूर्धनि॥ १८</a-v></p>
<p id="3.25.19"><a-v>तैर्भिन्नवर्माभरणाश्छिन्नभिन्नशरासनाः।</a-v><a-v>निपेतुः शोणितादिग्धा धरण्यां रजनीचराः॥ १९</a-v></p>
<p id="3.25.20"><a-v>तैर्मुक्तकेशैः समरे पतितैः शोणितोक्षितैः।</a-v><a-v>आस्तीर्णा वसुधा कृत्स्ना महावेदिः कुशैरिव॥ २०</a-v></p>
<p id="3.25.21"><a-v>क्षणेन तु महाघोरं वनं निहतराक्षसं।</a-v><a-v>बभूव निरय प्रख्यं मांसशोणितकर्दमम्॥ २१</a-v></p>
<p id="3.25.22"><a-v>चतुर्दश सहस्राणि रक्षसां भीमकर्मणाम्।</a-v><a-v>हतान्येकेन रामेण मानुषेण पदातिना॥ २२</a-v></p>
<p id="3.25.23"><a-v>तस्य सैन्यस्य सर्वस्य खरः शेषो महारथः।</a-v><a-v>राक्षसस्त्रिशिराश्चैव रामश्च रिपुसूदनः॥ २३</a-v></p>
<p id="3.25.24"><a-v>ततस्तु तद्भीमबलं महाहवे</a-v><a-v>समीक्ष्य रामेण हतं बलीयसा।</a-v><a-v>रथेन रामं महता खरस्ततः</a-v><a-v>समाससादेन्द्र इवोद्यताशनिः॥ २४</a-v></p>
<p><a-v>इति श्रीरामायणे अरण्यकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
