<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/031.sxml"><a-title>वाल्मीकिरामायणम् अरण्यकाण्डम् ३१ सर्गः</a-title><a-meta>
<p>Unique Words: 214</p>
</a-meta><hr><a-sec><p id="3.31.1"><a-v>ततः शूर्पणखा दीना रावणं लोकरावणम्।</a-v><a-v>अमात्यमध्ये संक्रुद्धा परुषं वाक्यमब्रवीत्॥ १</a-v></p>
<p id="3.31.2"><a-v>प्रमत्तः कामभोगेषु स्वैरवृत्तो निरङ्कुशः।</a-v><a-v>समुत्पन्नं भयं घोरं बोद्धव्यं नावबुध्यसे॥ २</a-v></p>
<p id="3.31.3"><a-v>सक्तं ग्राम्येषु भोगेषु कामवृत्तं महीपतिम्।</a-v><a-v>लुब्धं न बहु मन्यन्ते श्मशानाग्निमिव प्रजाः॥ ३</a-v></p>
<p id="3.31.4"><a-v>स्वयं कार्याणि यः काले नानुतिष्ठति पार्थिवः।</a-v><a-v>स तु वै सह राज्येन तैश्च कार्यैर्विनश्यति॥ ४</a-v></p>
<p id="3.31.5"><a-v>अयुक्तचारं दुर्दर्शमस्वाधीनं नराधिपम्।</a-v><a-v>वर्जयन्ति नरा दूरान्नदीपङ्कमिव द्विपाः॥ ५</a-v></p>
<p id="3.31.6"><a-v>ये न रक्षन्ति विषयमस्वाधीना नराधिपः।</a-v><a-v>ते न वृद्ध्या प्रकाशन्ते गिरयः सागरे यथा॥ ६</a-v></p>
<p id="3.31.7"><a-v>आत्मवद्भिर्विगृह्य त्वं देवगन्धर्वदानवैः।</a-v><a-v>अयुक्तचारश्चपलः कथं राजा भविष्यसि॥ ७</a-v></p>
<p id="3.31.8"><a-v>येषां चारश्च कोशश्च नयश्च जयतां वर।</a-v><a-v>अस्वाधीना नरेन्द्राणां प्राकृतैस्ते जनैः समाः॥ ८</a-v></p>
<p id="3.31.9"><a-v>यस्मात्पश्यन्ति दूरस्थान्सर्वानर्थान्नराधिपाः।</a-v><a-v>चारेण तस्मादुच्यन्ते राजानो दीर्घचक्षुषः॥ ९</a-v></p>
<p id="3.31.10"><a-v>अयुक्तचारं मन्ये त्वां प्राकृतैः सचिवैर्वृतम्।</a-v><a-v>स्वजनं च जनस्थानं हतं यो नावबुध्यसे॥ १०</a-v></p>
<p id="3.31.11"><a-v>चतुर्दश सहस्राणि रक्षसां भीमकर्मणाम्।</a-v><a-v>हतान्येकेन रामेण खरश्च सहदूषणः॥ ११</a-v></p>
<p id="3.31.12"><a-v>ऋषीणामभयं दत्तं कृतक्षेमाश्च दण्डकाः।</a-v><a-v>धर्षितं च जनस्थानं रामेणाक्लिष्टकर्मणा॥ १२</a-v></p>
<p id="3.31.13"><a-v>त्वं तु लुब्धः प्रमत्तश्च पराधीनश्च रावण।</a-v><a-v>विषये स्वे समुत्पन्नं भयं यो नावबुध्यसे॥ १३</a-v></p>
<p id="3.31.14"><a-v>तीक्ष्णमल्पप्रदातारं प्रमत्तं गर्वितं शठम्।</a-v><a-v>व्यसने सर्वभूतानि नाभिधावन्ति पार्थिवम्॥ १४</a-v></p>
<p id="3.31.15"><a-v>अतिमानिनमग्राह्यमात्मसंभावितं नरम्।</a-v><a-v>क्रोधनं व्यसने हन्ति स्वजनोऽपि नराधिपम्॥ १५</a-v></p>
<p id="3.31.16"><a-v>नानुतिष्ठति कार्याणि भयेषु न बिभेति च।</a-v><a-v>क्षिप्रं राज्याच्च्युतो दीनस्तृणैस्तुल्यो भविष्यति॥ १६</a-v></p>
<p id="3.31.17"><a-v>शुष्ककाष्ठैर्भवेत्कार्यं लोष्टैरपि च पांसुभिः।</a-v><a-v>न तु स्थानात्परिभ्रष्टैः कार्यं स्याद्वसुधाधिपैः॥ १७</a-v></p>
<p id="3.31.18"><a-v>उपभुक्तं यथा वासः स्रजो वा मृदिता यथा।</a-v><a-v>एवं राज्यात्परिभ्रष्टः समर्थोऽपि निरर्थकः॥ १८</a-v></p>
<p id="3.31.19"><a-v>अप्रमत्तश्च यो राजा सर्वज्ञो विजितेन्द्रियः।</a-v><a-v>कृतज्ञो धर्मशीलश्च स राजा तिष्ठते चिरम्॥ १९</a-v></p>
<p id="3.31.20"><a-v>नयनाभ्यां प्रसुप्तोऽपि जागर्ति नयचक्षुषा।</a-v><a-v>व्यक्तक्रोधप्रसादश्च स राजा पूज्यते जनैः॥ २०</a-v></p>
<p id="3.31.21"><a-v>त्वं तु रावणदुर्बुद्धिर्गुणैरेतैर्विवर्जितः।</a-v><a-v>यस्य तेऽविदितश्चारै रक्षसां सुमहान्वधः॥ २१</a-v></p>
<p id="3.31.22"><a-v>परावमन्ता विषयेषु संगतो नदेश कालप्रविभाग तत्त्ववित्।</a-v><a-v>अयुक्तबुद्धिर्गुणदोषनिश्चये विपन्नराज्यो न चिराद्विपत्स्यते॥ २२</a-v></p>
<p id="3.31.23"><a-v>इति स्वदोषान्परिकीर्तितांस्तया समीक्ष्य बुद्ध्या क्षणदाचरेश्वरः।</a-v><a-v>धनेन दर्पेण बलेन चान्वितो विचिन्तयामास चिरं स रावणः॥ २३</a-v></p>
<p><a-v>इति श्रीरामायणे अरण्यकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
