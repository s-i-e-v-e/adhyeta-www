<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/042.sxml"><a-title>वाल्मीकिरामायणम् अरण्यकाण्डम् ४२ सर्गः</a-title><a-meta>
<p>Unique Words: 194</p>
</a-meta><hr><a-sec><p id="3.42.1"><a-v>तथा तु तं समादिश्य भ्रातरं रघुनन्दनः।</a-v><a-v>बबन्धासिं महातेजा जाम्बूनदमयत्सरुम्॥ १</a-v></p>
<p id="3.42.2"><a-v>ततस्त्रिविणतं चापमादायात्मविभूषणम्।</a-v><a-v>आबध्य च कलापौ द्वौ जगामोदग्रविक्रमः॥ २</a-v></p>
<p id="3.42.3"><a-v>तं वञ्चयानो राजेन्द्रमापतन्तं निरीक्ष्य वै।</a-v><a-v>बभूवान्तर्हितस्त्रासात्पुनः संदर्शनेऽभवत्॥ ३</a-v></p>
<p id="3.42.4"><a-v>बद्धासिर्धनुरादाय प्रदुद्राव यतो मृगः।</a-v><a-v>तं स पश्यति रूपेण द्योतमानमिवाग्रतः॥ ४</a-v></p>
<p id="3.42.5"><a-v>अवेक्ष्यावेक्ष्य धावन्तं धनुष्पाणिर्महावने।</a-v><a-v>अतिवृत्तमिषोः पाताल्लोभयानं कदाचन॥ ५</a-v></p>
<p id="3.42.6"><a-v>शङ्कितं तु समुद्भ्रान्तमुत्पतन्तमिवाम्बरे।</a-v><a-v>दश्यमानमदृश्यं च नवोद्देशेषु केषुचित्॥ ६</a-v></p>
<p id="3.42.7"><a-v>छिन्नाभ्रैरिव संवीतं शारदं चन्द्रमण्डलम्।</a-v><a-v>मुहूर्तादेव ददृशे मुहुर्दूरात्प्रकाशते॥ ७</a-v></p>
<p id="3.42.8"><a-v>दर्शनादर्शनेनैव सोऽपाकर्षत राघवम्।</a-v><a-v>आसीत्क्रुद्धस्तु काकुत्स्थो विवशस्तेन मोहितः॥ ८</a-v></p>
<p id="3.42.9"><a-v>अथावतस्थे सुश्रान्तश्छायामाश्रित्य शाद्वले।</a-v><a-v>मृगैः परिवृतो वन्यैरदूरात्प्रत्यदृश्यत॥ ९</a-v></p>
<p id="3.42.10"><a-v>दृष्ट्वा रामो महातेजास्तं हन्तुं कृतनिश्चयः।</a-v><a-v>संधाय सुदृढे चापे विकृष्य बलवद्बली॥ १०</a-v></p>
<p id="3.42.11"><a-v>तमेव मृगमुद्दिश्य ज्वलन्तमिव पन्नगम्।</a-v><a-v>मुमोच ज्वलितं दीप्तमस्त्रब्रह्मविनिर्मितम्॥ ११</a-v></p>
<p id="3.42.12"><a-v>स भृशं मृगरूपस्य विनिर्भिद्य शरोत्तमः।</a-v><a-v>मारीचस्यैव हृदयं विभेदाशनिसंनिभः॥ १२</a-v></p>
<p id="3.42.13"><a-v>तालमात्रमथोत्पत्य न्यपतत्स शरातुरः।</a-v><a-v>व्यनदद्भैरवं नादं धरण्यामल्पजीवितः।</a-v><a-v>म्रियमाणस्तु मारीचो जहौ तां कृत्रिमां तनुम्॥ १३</a-v></p>
<p id="3.42.14"><a-v>संप्राप्तकालमाज्ञाय चकार च ततः स्वरम्।</a-v><a-v>सदृशं राघवस्यैव हा सीते लक्ष्मणेति च॥ १४</a-v></p>
<p id="3.42.15"><a-v>तेन मर्मणि निर्विद्धः शरेणानुपमेन हि।</a-v><a-v>मृगरूपं तु तत्त्यक्त्वा राक्षसं रूपमात्मनः।</a-v><a-v>चक्रे स सुमहाकायो मारीचो जीवितं त्यजन्॥ १५</a-v></p>
<p id="3.42.16"><a-v>ततो विचित्रकेयूरः सर्वाभरणभूषितः।</a-v><a-v>हेममाली महादंष्ट्रो राक्षसोऽभूच्छराहतः॥ १६</a-v></p>
<p id="3.42.17"><a-v>तं दृष्ट्वा पतितं भूमौ राक्षसं घोरदर्शनम्।</a-v><a-v>जगाम मनसा सीतां लक्ष्मणस्य वचः स्मरन्॥ १७</a-v></p>
<p id="3.42.18"><a-v>हा सीते लक्ष्मणेत्येवमाक्रुश्य तु महास्वरम्।</a-v><a-v>ममार राक्षसः सोऽयं श्रुत्वा सीता कथं भवेत्॥ १८</a-v></p>
<p id="3.42.19"><a-v>लक्ष्मणश्च महाबाहुः कामवस्थां गमिष्यति।</a-v><a-v>इति संचिन्त्य धर्मात्मा रामो हृष्टतनूरुहः॥ १९</a-v></p>
<p id="3.42.20"><a-v>तत्र रामं भयं तीव्रमाविवेश विषादजम्।</a-v><a-v>राक्षसं मृगरूपं तं हत्वा श्रुत्वा च तत्स्वरम्॥ २०</a-v></p>
<p id="3.42.21"><a-v>निहत्य पृषतं चान्यं मांसमादाय राघवः।</a-v><a-v>त्वरमाणो जनस्थानं ससाराभिमुखस्तदा॥ २१</a-v></p>
<p><a-v>इति श्रीरामायणे अरण्यकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
