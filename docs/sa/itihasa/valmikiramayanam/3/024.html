<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/024.sxml"><a-title>वाल्मीकिरामायणम् अरण्यकाण्डम् २४ सर्गः</a-title><a-meta>
<p>Unique Words: 226</p>
</a-meta><hr><a-sec><p id="3.24.1"><a-v>अवष्टब्धधनुं रामं क्रुद्धं च रिपुघातिनम्।</a-v><a-v>ददर्शाश्रममागम्य खरः सह पुरःसरैः॥ १</a-v></p>
<p id="3.24.2"><a-v>तं दृष्ट्वा सगुणं चापमुद्यम्य खरनिःस्वनम्।</a-v><a-v>रामस्याभिमुखं सूतं चोद्यतामित्यचोदयत्॥ २</a-v></p>
<p id="3.24.3"><a-v>स खरस्याज्ञया सूतस्तुरगान्समचोदयत्।</a-v><a-v>यत्र रामो महाबाहुरेको धुन्वन्धनुः स्थितः॥ ३</a-v></p>
<p id="3.24.4"><a-v>तं तु निष्पतितं दृष्ट्वा सर्वे ते रजनीचराः।</a-v><a-v>नर्दमाना महानादं सचिवाः पर्यवारयन्॥ ४</a-v></p>
<p id="3.24.5"><a-v>स तेषां यातुधानानां मध्ये रतो गतः खरः।</a-v><a-v>बभूव मध्ये ताराणां लोहिताङ्ग इवोदितः॥ ५</a-v></p>
<p id="3.24.6"><a-v>ततस्तं भीमधन्वानं क्रुद्धाः सर्वे निशाचराः।</a-v><a-v>रामं नानाविधैः शस्त्रैरभ्यवर्षन्त दुर्जयम्॥ ६</a-v></p>
<p id="3.24.7"><a-v>मुद्गरैरायसैः शूलैः प्रासैः खड्गैः परश्वधैः।</a-v><a-v>राक्षसाः समरे रामं निजघ्नू रोषतत्पराः॥ ७</a-v></p>
<p id="3.24.8"><a-v>ते बलाहकसंकाशा महानादा महाबलाः।</a-v><a-v>अभ्यधावन्त काकुत्स्थं रामं युद्धे जिघांसवः॥ ८</a-v></p>
<p id="3.24.9"><a-v>ते रामे शरवर्षाणि व्यसृजन्रक्षसां गुणाः।</a-v><a-v>शैलेन्द्रमिव धाराभिर्वर्षमाणा महाधनाः॥ ९</a-v></p>
<p id="3.24.10"><a-v>स तैः परिवृतो घोरै राघवो रक्षसां गणैः।</a-v><a-v>तिथिष्विव महादेवो वृतः पारिषदां गणैः॥ १०</a-v></p>
<p id="3.24.11"><a-v>तानि मुक्तानि शस्त्राणि यातुधानैः स राघवः।</a-v><a-v>प्रतिजग्राह विशिखैर्नद्योघानिव सागरः॥ ११</a-v></p>
<p id="3.24.12"><a-v>स तैः प्रहरणैर्घोरैर्भिन्नगात्रो न विव्यथे।</a-v><a-v>रामः प्रदीप्तैर्बहुभिर्वज्रैरिव महाचलः॥ १२</a-v></p>
<p id="3.24.13"><a-v>स विद्धः क्षतजादिग्धः सर्वगात्रेषु राघवः।</a-v><a-v>बभूव रामः संध्याभ्रैर्दिवाकर इवावृतः॥ १३</a-v></p>
<p id="3.24.14"><a-v>विषेदुर्देवगन्धर्वाः सिद्धाश्च परमर्षयः।</a-v><a-v>एकं सहस्त्रैर्बहुभिस्तदा दृष्ट्वा समावृतम्॥ १४</a-v></p>
<p id="3.24.15"><a-v>ततो रामः सुसंक्रुद्धो मण्डलीकृतकार्मुकः।</a-v><a-v>ससर्ज निशितान्बाणाञ्शतशोऽथ सहस्रशः॥ १५</a-v></p>
<p id="3.24.16"><a-v>दुरावारान्दुर्विषहान्कालपाशोपमान्रणे।</a-v><a-v>मुमोच लीलया रामः कङ्कपत्रानजिह्मगान्॥ १६</a-v></p>
<p id="3.24.17"><a-v>ते शराः शत्रुसैन्येषु मुक्ता रामेण लीलया।</a-v><a-v>आददू रक्षसां प्राणान्पाशाः कालकृता इव॥ १७</a-v></p>
<p id="3.24.18"><a-v>भित्त्वा राक्षसदेहांस्तांस्ते शरा रुधिराप्लुताः।</a-v><a-v>अन्तरिक्षगता रेजुर्दीप्ताग्निसमतेजसः॥ १८</a-v></p>
<p id="3.24.19"><a-v>असंख्येयास्तु रामस्य सायकाश्चापमण्डलात्।</a-v><a-v>विनिष्पेतुरतीवोग्रा रक्षः प्राणापहारिणः॥ १९</a-v></p>
<p id="3.24.20"><a-v>तैर्धनूंषि ध्वजाग्राणि वर्माणि च शिरांसि च।</a-v><a-v>बहून्सहस्ताभरणानूरून्करिकरोपमान्॥ २०</a-v></p>
<p id="3.24.21"><a-v>ततो नालीकनाराचैस्तीक्ष्णाग्रैश्च विकर्णिभिः।</a-v><a-v>भीममार्तस्वरं चक्रुर्भिद्यमाना निशाचराः॥ २१</a-v></p>
<p id="3.24.22"><a-v>तत्सैन्यं निशितैर्बाणैरर्दितं मर्मभेदिभिः।</a-v><a-v>रामेण न सुखं लेभे शुष्कं वनमिवाग्निना॥ २२</a-v></p>
<p id="3.24.23"><a-v>केचिद्भीमबलाः शूराः शूलान्खड्गान्परश्वधान्।</a-v><a-v>चिक्षिपुः परमक्रुद्धा रामाय रजनीचराः॥ २३</a-v></p>
<p id="3.24.24"><a-v>तानि बाणैर्महाबाहुः शस्त्राण्यावार्य राघवः।</a-v><a-v>जहार समरे प्राणांश्चिच्छेद च शिरोधरान्॥ २४</a-v></p>
<p id="3.24.25"><a-v>अवशिष्टाश्च ये तत्र विषण्णाश्च निशाचराः।</a-v><a-v>खरमेवाभ्यधावन्त शरणार्थं शरार्दिताः॥ २५</a-v></p>
<p id="3.24.26"><a-v>तान्सर्वान्पुनरादाय समाश्वास्य च दूषणः।</a-v><a-v>अभ्यधावत काकुत्स्थं क्रुद्धो रुद्रमिवान्तकः॥ २६</a-v></p>
<p id="3.24.27"><a-v>निवृत्तास्तु पुनः सर्वे दूषणाश्रयनिर्भयाः।</a-v><a-v>राममेवाभ्यधावन्त सालतालशिलायुधाः॥ २७</a-v></p>
<p id="3.24.28"><a-v>तद्बभूवाद्भुतं युद्धं तुमुलं रोमहर्षणम्।</a-v><a-v>रामस्यास्य महाघोरं पुनस्तेषां च रक्षसाम्॥ २८</a-v></p>
<p><a-v>इति श्रीरामायणे अरण्यकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
