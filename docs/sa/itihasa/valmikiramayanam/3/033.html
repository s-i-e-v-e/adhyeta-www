<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/033.sxml"><a-title>वाल्मीकिरामायणम् अरण्यकाण्डम् ३३ सर्गः</a-title><a-meta>
<p>Unique Words: 300</p>
</a-meta><hr><a-sec><p id="3.33.1"><a-v>ततः शूर्पणखा वाक्यं तच्छ्रुत्वा रोमहर्षणम्।</a-v><a-v>सचिवानभ्यनुज्ञाय कार्यं बुद्ध्वा जगाम ह॥ १</a-v></p>
<p id="3.33.2"><a-v>तत्कार्यमनुगम्याथ यथावदुपलभ्य च।</a-v><a-v>दोषाणां च गुणानां च संप्रधार्य बलाबलम्॥ २</a-v></p>
<p id="3.33.3"><a-v>इति कर्तव्यमित्येव कृत्वा निश्चयमात्मनः।</a-v><a-v>स्थिरबुद्धिस्ततो रम्यां यानशालां जगाम ह॥ ३</a-v></p>
<p id="3.33.4"><a-v>यानशालां ततो गत्वा प्रच्छन्नं राक्षसाधिपः।</a-v><a-v>सूतं संचोदयामास रथः संयुज्यतामिति॥ ४</a-v></p>
<p id="3.33.5"><a-v>एवमुक्तः क्षणेनैव सारथिर्लघुविक्रमः।</a-v><a-v>रथं संयोजयामास तस्याभिमतमुत्तमम्॥ ५</a-v></p>
<p id="3.33.6"><a-v>काञ्चनं रथमास्थाय कामगं रत्नभूषितम्।</a-v><a-v>पिशाचवदनैर्युक्तं खरैः कनकभूषणैः॥ ६</a-v></p>
<p id="3.33.7"><a-v>मेघप्रतिमनादेन स तेन धनदानुजः।</a-v><a-v>राक्षसाधिपतिः श्रीमान्ययौ नदनदीपतिम्॥ ७</a-v></p>
<p id="3.33.8"><a-v>स श्वेतबालव्यसनः श्वेतच्छत्रो दशाननः।</a-v><a-v>स्निग्धवैदूर्यसंकाशस्तप्तकाञ्चनभूषणः॥ ८</a-v></p>
<p id="3.33.9"><a-v>दशास्यो विंशतिभुजो दर्शनीय परिच्छदः।</a-v><a-v>त्रिदशारिर्मुनीन्द्रघ्नो दशशीर्ष इवाद्रिराट्॥ ९</a-v></p>
<p id="3.33.10"><a-v>कामगं रथमास्थाय शुशुभे राक्षसाधिपः।</a-v><a-v>विद्युन्मण्डलवान्मेघः सबलाक इवाम्बरे॥ १०</a-v></p>
<p id="3.33.11"><a-v>सशैलं सागरानूपं वीर्यवानवलोकयन्।</a-v><a-v>नानापुष्पफलैर्वृक्षैरनुकीर्णं सहस्रशः॥ ११</a-v></p>
<p id="3.33.12"><a-v>शीतमङ्गलतोयाभिः पद्मिनीभिः समन्ततः।</a-v><a-v>विशालैराश्रमपदैर्वेदिमद्भिः समावृतम्॥ १२</a-v></p>
<p id="3.33.13"><a-v>कदल्याढकिसंबाधं नालिकेरोपशोभितम्।</a-v><a-v>सालैस्तालैस्तमालैश्च तरुभिश्च सुपुष्पितैः॥ १३</a-v></p>
<p id="3.33.14"><a-v>अत्यन्तनियताहारैः शोभितं परमर्षिभिः।</a-v><a-v>नागैः सुपर्णैर्गन्धर्वैः किंनरैश्च सहस्रशः॥ १४</a-v></p>
<p id="3.33.15"><a-v>जितकामैश्च सिद्धैश्च चामणैश्चोपशोभितम्।</a-v><a-v>आजैर्वैखानसैर्माषैर्वालखिल्यैर्मरीचिपैः॥ १५</a-v></p>
<p id="3.33.16"><a-v>दिव्याभरणमाल्याभिर्दिव्यरूपाभिरावृतम्।</a-v><a-v>क्रीडा रतिविधिज्ञाभिरप्सरोभिः सहस्रशः॥ १६</a-v></p>
<p id="3.33.17"><a-v>सेवितं देवपत्नीभिः श्रीमतीभिः श्रिया वृतम्।</a-v><a-v>देवदानवसंघैश्च चरितं त्वमृताशिभिः॥ १७</a-v></p>
<p id="3.33.18"><a-v>हंसक्रौञ्चप्लवाकीर्णं सारसैः संप्रणादितम्।</a-v><a-v>वैदूर्यप्रस्तरं रम्यं स्निग्धं सागरतेजसा॥ १८</a-v></p>
<p id="3.33.19"><a-v>पाण्डुराणि विशालानि दिव्यमाल्ययुतानि च।</a-v><a-v>तूर्यगीताभिजुष्टानि विमानानि समन्ततः॥ १९</a-v></p>
<p id="3.33.20"><a-v>तपसा जितलोकानां कामगान्यभिसंपतन्।</a-v><a-v>गन्धर्वाप्सरसश्चैव ददर्श धनदानुजः॥ २०</a-v></p>
<p id="3.33.21"><a-v>निर्यासरसमूलानां चन्दनानां सहस्रशः।</a-v><a-v>वनानि पश्यन्सौम्यानि घ्राणतृप्तिकराणि च॥ २१</a-v></p>
<p id="3.33.22"><a-v>अगरूणां च मुख्यानां वनान्युपवनानि च।</a-v><a-v>तक्कोलानां च जात्यानां फलानां च सुगन्धिनाम्॥ २२</a-v></p>
<p id="3.33.23"><a-v>पुष्पाणि च तमालस्य गुल्मानि मरिचस्य च।</a-v><a-v>मुक्तानां च समूहानि शुष्यमाणानि तीरतः॥ २३</a-v></p>
<p id="3.33.24"><a-v>शङ्खानां प्रस्तरं चैव प्रवालनिचयं तथा।</a-v><a-v>काञ्चनानि च शैलानि राजतानि च सर्वशः॥ २४</a-v></p>
<p id="3.33.25"><a-v>प्रस्रवाणि मनोज्ञानि प्रसन्नानि ह्रदानि च।</a-v><a-v>धनधान्योपपन्नानि स्त्रीरत्नैरावृतानि च॥ २५</a-v></p>
<p id="3.33.26"><a-v>हस्त्यश्वरथगाढानि नगराण्यवलोकयन्।</a-v><a-v>तं समं सर्वतः स्निग्धं मृदुसंस्पर्शमारुतम्॥ २६</a-v></p>
<p id="3.33.27"><a-v>अनूपं सिन्धुराजस्य ददर्श त्रिदिवोपमम्।</a-v><a-v>तत्रापश्यत्स मेघाभं न्यग्रोधमृषिभिर्वृतम्॥ २७</a-v></p>
<p id="3.33.28"><a-v>समन्ताद्यस्य ताः शाखाः शतयोजनमायताः।</a-v><a-v>यस्य हस्तिनमादाय महाकायं च कच्चपम्।</a-v><a-v>भक्षार्थं गरुडः शाखामाजगाम महाबलः॥ २८</a-v></p>
<p id="3.33.29"><a-v>तस्य तां सहसा शाखां भारेण पतगोत्तमः।</a-v><a-v>सुपर्णः पर्णबहुलां बभञ्जाथ महाबलः॥ २९</a-v></p>
<p id="3.33.30"><a-v>तत्र वैखानसा माषा वालखिल्या मरीचिपाः।</a-v><a-v>अजा बभूवुर्धूम्राश्च संगताः परमर्षयः॥ ३०</a-v></p>
<p id="3.33.31"><a-v>तेषां दयार्थं गरुडस्तां शाखां शतयोजनाम्।</a-v><a-v>जगामादाय वेगेन तौ चोभौ गजकच्छपौ॥ ३१</a-v></p>
<p id="3.33.32"><a-v>एकपादेन धर्मात्मा भक्षयित्वा तदामिषम्।</a-v><a-v>निषादविषयं हत्वा शाखया पतगोत्तमः।</a-v><a-v>प्रहर्षमतुलं लेभे मोक्षयित्वा महामुनीन्॥ ३२</a-v></p>
<p id="3.33.33"><a-v>स तेनैव प्रहर्षेण द्विगुणीकृतविक्रमः।</a-v><a-v>अमृतानयनार्थं वै चकार मतिमान्मतिम्॥ ३३</a-v></p>
<p id="3.33.34"><a-v>अयोजालानि निर्मथ्य भित्त्वा रत्नगृहं वरम्।</a-v><a-v>महेन्द्रभवनाद्गुप्तमाजहारामृतं ततः॥ ३४</a-v></p>
<p id="3.33.35"><a-v>तं महर्षिगणैर्जुष्टं सुपर्णकृतलक्षणम्।</a-v><a-v>नाम्ना सुभद्रं न्यग्रोधं ददर्श धनदानुजः॥ ३५</a-v></p>
<p id="3.33.36"><a-v>तं तु गत्वा परं पारं समुद्रस्य नदीपतेः।</a-v><a-v>ददर्शाश्रममेकान्ते पुण्ये रम्ये वनान्तरे॥ ३६</a-v></p>
<p id="3.33.37"><a-v>तत्र कृष्णाजिनधरं जटावल्कलधारिणम्।</a-v><a-v>ददर्श नियताहारं मारीचं नाम राक्षसं॥ ३७</a-v></p>
<p id="3.33.38"><a-v>स रावणः समागम्य विधिवत्तेन रक्षसा।</a-v><a-v>ततः पश्चादिदं वाक्यमब्रवीद्वाक्यकोविदः॥ ३८</a-v></p>
<p><a-v>इति श्रीरामायणे अरण्यकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
