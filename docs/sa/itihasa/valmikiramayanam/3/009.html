<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/009.sxml"><a-title>वाल्मीकिरामायणम् अरण्यकाण्डम् ९ सर्गः</a-title><a-meta>
<p>Unique Words: 206</p>
</a-meta><hr><a-sec><p id="3.9.1"><a-v>वाक्यमेतत्तु वैदेह्या व्याहृतं भर्तृभक्तया।</a-v><a-v>श्रुत्वा धर्मे स्थितो रामः प्रत्युवाचाथ मैथिलीम्॥ १</a-v></p>
<p id="3.9.2"><a-v>हितमुक्तं त्वया देवि स्निग्धया सदृशं वचः।</a-v><a-v>कुलं व्यपदिशन्त्या च धर्मज्ञे जनकात्मजे॥ २</a-v></p>
<p id="3.9.3"><a-v>किं तु वक्ष्याम्यहं देवि त्वयैवोक्तमिदं वचः।</a-v><a-v>क्षत्रियैर्धार्यते चापो नार्तशब्दो भवेदिति॥ ३</a-v></p>
<p id="3.9.4"><a-v>ते चार्ता दण्डकारण्ये मुनयः संशितव्रताः।</a-v><a-v>मां सीते स्वयमागम्य शरण्याः शरणं गताः॥ ४</a-v></p>
<p id="3.9.5"><a-v>वसन्तो धर्मनिरता वने मूलफलाशनाः।</a-v><a-v>न लभन्ते सुखं भीता राक्षसैः क्रूरकर्मभिः॥ ५</a-v></p>
<p id="3.9.6"><a-v>काले काले च निरता नियमैर्विविधैर्वने।</a-v><a-v>भक्ष्यन्ते राक्षसैर्भीमैर्नरमांसोपजीविभिः॥ ६</a-v></p>
<p id="3.9.7"><a-v>ते भक्ष्यमाणा मुनयो दण्डकारण्यवासिनः।</a-v><a-v>अस्मानभ्यवपद्येति मामूचुर्द्विजसत्तमाः॥ ७</a-v></p>
<p id="3.9.8"><a-v>मया तु वचनं श्रुत्वा तेषामेवं मुखाच्च्युतम्।</a-v><a-v>कृत्वा चरणशुश्रूषां वाक्यमेतदुदाहृतम्॥ ८</a-v></p>
<p id="3.9.9"><a-v>प्रसीदन्तु भवन्तो मे ह्रीरेषा हि ममातुला।</a-v><a-v>यदीदृशैरहं विप्रैरुपस्थेयैरुपस्थितः।</a-v><a-v>किं करोमीति च मया व्याहृतं द्विजसंनिधौ॥ ९</a-v></p>
<p id="3.9.10"><a-v>सर्वैरेव समागम्य वागियं समुदाहृता।</a-v><a-v>राक्षसैर्दण्डकारण्ये बहुभिः कामरूपिभिः।</a-v><a-v>अर्दिताः स्म भृशं राम भवान्नस्त्रातुमर्हति॥ १०</a-v></p>
<p id="3.9.11"><a-v>होमकाले तु संप्राप्ते पर्वकालेषु चानघ।</a-v><a-v>धर्षयन्ति स्म दुर्धर्षा राक्षसाः पिशिताशनाः॥ ११</a-v></p>
<p id="3.9.12"><a-v>राक्षसैर्धर्षितानां च तापसानां तपस्विनाम्।</a-v><a-v>गतिं मृगयमाणानां भवान्नः परमा गतिः॥ १२</a-v></p>
<p id="3.9.13"><a-v>कामं तपः प्रभावेन शक्ता हन्तुं निशाचरान्।</a-v><a-v>चिरार्जितं तु नेच्छामस्तपः खण्डयितुं वयम्॥ १३</a-v></p>
<p id="3.9.14"><a-v>बहुविघ्नं तपोनित्यं दुश्चरं चैव राघव।</a-v><a-v>तेन शापं न मुञ्चामो भक्ष्यमाणाश्च राक्षसैः॥ १४</a-v></p>
<p id="3.9.15"><a-v>तदर्द्यमानान्रक्षोभिर्दण्डकारण्यवासिभिः।</a-v><a-v>रक्षनस्त्वं सह भ्रात्रा त्वन्नाथा हि वयं वने॥ १५</a-v></p>
<p id="3.9.16"><a-v>मया चैतद्वचः श्रुत्वा कार्त्स्न्येन परिपालनम्।</a-v><a-v>ऋषीणां दण्डकारण्ये संश्रुतं जनकात्मजे॥ १६</a-v></p>
<p id="3.9.17"><a-v>संश्रुत्य च न शक्ष्यामि जीवमानः प्रतिश्रवम्।</a-v><a-v>मुनीनामन्यथा कर्तुं सत्यमिष्टं हि मे सदा॥ १७</a-v></p>
<p id="3.9.18"><a-v>अप्यहं जीवितं जह्यां त्वां वा सीते सलक्ष्मणाम्।</a-v><a-v>न तु प्रतिज्ञां संश्रुत्य ब्राह्मणेभ्यो विशेषतः॥ १८</a-v></p>
<p id="3.9.19"><a-v>तदवश्यं मया कार्यमृषीणां परिपालनम्।</a-v><a-v>अनुक्तेनापि वैदेहि प्रतिज्ञाय तु किं पुनः॥ १९</a-v></p>
<p id="3.9.20"><a-v>मम स्नेहाच्च सौहार्दादिदमुक्तं त्वया वचः।</a-v><a-v>परितुष्टोऽस्म्यहं सीते न ह्यनिष्टोऽनुशिष्यते।</a-v><a-v>सदृशं चानुरूपं च कुलस्य तव शोभने॥ २०</a-v></p>
<p id="3.9.21"><a-v>इत्येवमुक्त्वा वचनं महात्मा सीतां प्रियां मैथिल राजपुत्रीम्।</a-v><a-v>रामो धनुष्मान्सहलक्ष्मणेन जगाम रम्याणि तपोवनानि॥ २१</a-v></p>
<p><a-v>इति श्रीरामायणे अरण्यकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
