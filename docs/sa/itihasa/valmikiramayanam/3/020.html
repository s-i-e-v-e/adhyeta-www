<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/020.sxml"><a-title>वाल्मीकिरामायणम् अरण्यकाण्डम् २० सर्गः</a-title><a-meta>
<p>Unique Words: 187</p>
</a-meta><hr><a-sec><p id="3.20.1"><a-v>स पुनः पतितां दृष्ट्वा क्रोधाच्छूर्पणखां खरः।</a-v><a-v>उवाच व्यक्तता वाचा तामनर्थार्थमागताम्॥ १</a-v></p>
<p id="3.20.2"><a-v>मया त्विदानीं शूरास्ते राक्षसा रुधिराशनाः।</a-v><a-v>त्वत्प्रियार्थं विनिर्दिष्टाः किमर्थं रुद्यते पुनः॥ २</a-v></p>
<p id="3.20.3"><a-v>भक्ताश्चैवानुरक्ताश्च हिताश्च मम नित्यशः।</a-v><a-v>घ्नन्तोऽपि न निहन्तव्या न न कुर्युर्वचो मम॥ ३</a-v></p>
<p id="3.20.4"><a-v>किमेतच्छ्रोतुमिच्छामि कारणं यत्कृते पुनः।</a-v><a-v>हा नाथेति विनर्दन्ती सर्पवद्वेष्टसे क्षितौ॥ ४</a-v></p>
<p id="3.20.5"><a-v>अनाथवद्विलपसि किं नु नाथे मयि स्थिते।</a-v><a-v>उत्तिष्ठोत्तिष्ठ मा भैषीर्वैक्लव्यं त्यज्यतामिह॥ ५</a-v></p>
<p id="3.20.6"><a-v>इत्येवमुक्ता दुर्धर्षा खरेण परिसान्त्विता।</a-v><a-v>विमृज्य नयने सास्रे खरं भ्रातरमब्रवीत्॥ ६</a-v></p>
<p id="3.20.7"><a-v>प्रेषिताश्च त्वया शूरा राक्षसास्ते चतुर्दश।</a-v><a-v>निहन्तुं राघवं घोरा मत्प्रियार्थं सलक्ष्मणम्॥ ७</a-v></p>
<p id="3.20.8"><a-v>ते तु रामेण सामर्षाः शूलपट्टिशपाणयः।</a-v><a-v>समरे निहताः सर्वे सायकैर्मर्मभेदिभिः॥ ८</a-v></p>
<p id="3.20.9"><a-v>तान्भूमौ पतितान्दृष्ट्वा क्षणेनैव महाबलान्।</a-v><a-v>रामस्य च महत्कर्म महांस्त्रासोऽभवन्मम॥ ९</a-v></p>
<p id="3.20.10"><a-v>सास्मि भीता समुद्विग्ना विषण्णा च निशाचर।</a-v><a-v>शरणं त्वां पुनः प्राप्ता सर्वतो भयदर्शिनी॥ १०</a-v></p>
<p id="3.20.11"><a-v>विषादनक्राध्युषिते परित्रासोर्मिमालिनि।</a-v><a-v>किं मां न त्रायसे मग्नां विपुले शोकसागरे॥ ११</a-v></p>
<p id="3.20.12"><a-v>एते च निहता भूमौ रामेण निशितैः शरैः।</a-v><a-v>ये च मे पदवीं प्राप्ता राक्षसाः पिशिताशनाः॥ १२</a-v></p>
<p id="3.20.13"><a-v>मयि ते यद्यनुक्रोशो यदि रक्षःसु तेषु च।</a-v><a-v>रामेण यदि शक्तिस्ते तेजो वास्ति निशाचर।</a-v><a-v>दण्डकारण्यनिलयं जहि राक्षसकण्टकम्॥ १३</a-v></p>
<p id="3.20.14"><a-v>यदि रामं ममामित्रमद्य त्वं न वधिष्यसि।</a-v><a-v>तव चैवाग्रतः प्राणांस्त्यक्ष्यामि निरपत्रपा॥ १४</a-v></p>
<p id="3.20.15"><a-v>बुद्ध्याहमनुपश्यामि न त्वं रामस्य संयुगे।</a-v><a-v>स्थातुं प्रतिमुखे शक्तः सचापस्य महारणे॥ १५</a-v></p>
<p id="3.20.16"><a-v>शूरमानी न शूरस्त्वं मिथ्यारोपितविक्रमः।</a-v><a-v>मानुषौ यन्न शक्नोषि हन्तुं तौ रामलक्ष्मणौ॥ १६</a-v></p>
<p id="3.20.17"><a-v>अपयाहि जनस्थानात्त्वरितः सहबान्धवः।</a-v><a-v>निःसत्त्वस्याल्पवीर्यस्य वासस्ते कीदृशस्त्विह॥ १७</a-v></p>
<p id="3.20.18"><a-v>रामतेजोऽभिभूतो हि त्वं क्षिप्रं विनशिष्यसि।</a-v><a-v>स हि तेजःसमायुक्तो रामो दशरथात्मजः।</a-v><a-v>भ्राता चास्य महावीर्यो येन चास्मि विरूपिता॥ १८</a-v></p>
<p><a-v>इति श्रीरामायणे अरण्यकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
