<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/054.sxml"><a-title>वाल्मीकिरामायणम् अरण्यकाण्डम् ५४ सर्गः</a-title><a-meta>
<p>Unique Words: 314</p>
</a-meta><hr><a-sec><p id="3.54.1"><a-v>सा तथोक्ता तु वैदेही निर्भया शोककर्षिता।</a-v><a-v>तृणमन्तरतः कृत्वा रावणं प्रत्यभाषत॥ १</a-v></p>
<p id="3.54.2"><a-v>राजा दशरथो नाम धर्मसेतुरिवाचलः।</a-v><a-v>सत्यसन्धः परिज्ञातो यस्य पुत्रः स राघवः॥ २</a-v></p>
<p id="3.54.3"><a-v>रामो नाम स धर्मात्मा त्रिषु लोकेषु विश्रुतः।</a-v><a-v>दीर्घबाहुर्विशालाक्षो दैवतं स पतिर्मम॥ ३</a-v></p>
<p id="3.54.4"><a-v>इक्ष्वाकूणां कुले जातः सिंहस्कन्धो महाद्युतिः।</a-v><a-v>लक्ष्मणेन सह भ्रात्रा यस्ते प्राणां हरिष्यति॥ ४</a-v></p>
<p id="3.54.5"><a-v>प्रत्यक्षं यद्यहं तस्य त्वया स्यां धर्षिता बलात्।</a-v><a-v>शयिता त्वं हतः संख्ये जनस्थाने यथा खरः॥ ५</a-v></p>
<p id="3.54.6"><a-v>य एते राक्षसाः प्रोक्ता घोररूपा महाबलाः।</a-v><a-v>राघवे निर्विषाः सर्वे सुपर्णे पन्नगा यथा॥ ६</a-v></p>
<p id="3.54.7"><a-v>तस्य ज्याविप्रमुक्तास्ते शराः काञ्चनभूषणाः।</a-v><a-v>शरीरं विधमिष्यन्ति गङ्गाकूलमिवोर्मयः॥ ७</a-v></p>
<p id="3.54.8"><a-v>असुरैर्वा सुरैर्वा त्वं यद्यवधोऽसि रावण।</a-v><a-v>उत्पाद्य सुमहद्वैरं जीवंस्तस्य न मोक्ष्यसे॥ ८</a-v></p>
<p id="3.54.9"><a-v>स ते जीवितशेषस्य राघवोऽन्तकरो बली।</a-v><a-v>पशोर्यूपगतस्येव जीवितं तव दुर्लभम्॥ ९</a-v></p>
<p id="3.54.10"><a-v>यदि पश्येत्स रामस्त्वां रोषदीप्तेन चक्षुषा।</a-v><a-v>रक्षस्त्वमद्य निर्दग्धो गच्छेः सद्यः पराभवम्॥ १०</a-v></p>
<p id="3.54.11"><a-v>यश्चन्द्रं नभसो भूमौ पातयेन्नाशयेत वा।</a-v><a-v>सागरं शोषयेद्वापि स सीतां मोचयेदिह॥ ११</a-v></p>
<p id="3.54.12"><a-v>गतायुस्त्वं गतश्रीको गतसत्त्वो गतेन्द्रियः।</a-v><a-v>लङ्का वैधव्यसंयुक्ता त्वत्कृतेन भविष्यति॥ १२</a-v></p>
<p id="3.54.13"><a-v>न ते पापमिदं कर्म सुखोदर्कं भविष्यति।</a-v><a-v>याहं नीता विना भावं पतिपार्श्वात्त्वया वनात्॥ १३</a-v></p>
<p id="3.54.14"><a-v>स हि दैवतसंयुक्तो मम भर्ता महाद्युतिः।</a-v><a-v>निर्भयो वीर्यमाश्रित्य शून्ये वसति दण्डके॥ १४</a-v></p>
<p id="3.54.15"><a-v>स ते दर्पं बलं वीर्यमुत्सेकं च तथाविधम्।</a-v><a-v>अपनेष्यति गात्रेभ्यः शरवर्षेण संयुगे॥ १५</a-v></p>
<p id="3.54.16"><a-v>यदा विनाशो भूतानां दृश्यते कालचोदितः।</a-v><a-v>तदा कार्ये प्रमाद्यन्ति नराः कालवशं गताः॥ १६</a-v></p>
<p id="3.54.17"><a-v>मां प्रधृष्य स ते कालः प्राप्तोऽयं रक्षसाधम।</a-v><a-v>आत्मनो राक्षसानां च वधायान्तःपुरस्य च॥ १७</a-v></p>
<p id="3.54.18"><a-v>न शक्या यज्ञमध्यस्था वेदिः स्रुग्भाण्ड मण्डिता।</a-v><a-v>द्विजातिमन्त्रसंपूता चण्डालेनावमर्दितुम्॥ १८</a-v></p>
<p id="3.54.19"><a-v>इदं शरीरं निःसंज्ञं बन्ध वा घातयस्व वा।</a-v><a-v>नेदं शरीरं रक्ष्यं मे जीवितं वापि राक्षस।</a-v><a-v>न हि शक्ष्याम्युपक्रोशं पृथिव्यां दातुमात्मनः॥ १९</a-v></p>
<p id="3.54.20"><a-v>एवमुक्त्वा तु वैदेही क्रोद्धात्सुपरुषं वचः।</a-v><a-v>रावणं मैथिली तत्र पुनर्नोवाच किंचन॥ २०</a-v></p>
<p id="3.54.21"><a-v>सीताया वचनं श्रुत्वा परुषं रोमहर्षणम्।</a-v><a-v>प्रत्युवाच ततः सीतां भयसंदर्शनं वचः॥ २१</a-v></p>
<p id="3.54.22"><a-v>शृणु मैथिलि मद्वाक्यं मासान्द्वादश भामिनि।</a-v><a-v>कालेनानेन नाभ्येषि यदि मां चारुहासिनि।</a-v><a-v>ततस्त्वां प्रातराशार्थं सूदाश्छेत्स्यन्ति लेशशः॥ २२</a-v></p>
<p id="3.54.23"><a-v>इत्युक्त्वा परुषं वाक्यं रावणः शत्रुरावणः।</a-v><a-v>राक्षसीश्च ततः क्रुद्ध इदं वचनमब्रवीत्॥ २३</a-v></p>
<p id="3.54.24"><a-v>शीघ्रमेवं हि राक्षस्यो विकृता घोरदर्शनाः।</a-v><a-v>दर्पमस्या विनेष्यन्तु मांसशोणितभोजनाः॥ २४</a-v></p>
<p id="3.54.25"><a-v>वचनादेव तास्तस्य विकृता घोरदर्शनाः।</a-v><a-v>कृतप्राञ्जलयो भूत्वा मैथिलीं पर्यवारयन्॥ २५</a-v></p>
<p id="3.54.26"><a-v>स ताः प्रोवाच राजा तु रावणो घोरदर्शनः।</a-v><a-v>प्रचाल्य चरणोत्कर्षैर्दारयन्निव मेदिनीम्॥ २६</a-v></p>
<p id="3.54.27"><a-v>अशोकवनिकामध्ये मैथिली नीयतामिति।</a-v><a-v>तत्रेयं रक्ष्यतां गूढमुष्माभिः परिवारिता॥ २७</a-v></p>
<p id="3.54.28"><a-v>तत्रैनां तर्जनैर्घोरैः पुनः सान्त्वैश्च मैथिलीम्।</a-v><a-v>आनयध्वं वशं सर्वा वन्यां गजवधूमिव॥ २८</a-v></p>
<p id="3.54.29"><a-v>इति प्रतिसमादिष्टा राक्षस्यो रावणेन ताः।</a-v><a-v>अशोकवनिकां जग्मुर्मैथिलीं परिगृह्य ताम्॥ २९</a-v></p>
<p id="3.54.30"><a-v>सर्वकामफलैर्वृक्षैर्नानापुष्पफलैर्वृताम्।</a-v><a-v>सर्वकालमदैश्चापि द्विजैः समुपसेविताम्॥ ३०</a-v></p>
<p id="3.54.31"><a-v>सा तु शोकपरीताङ्गी मैथिली जनकात्मजा।</a-v><a-v>राक्षसी वशमापन्ना व्याघ्रीणां हरिणी यथा॥ ३१</a-v></p>
<p id="3.54.32"><a-v>न विन्दते तत्र तु शर्म मैथिली विरूपनेत्राभिरतीव तर्जिता।</a-v><a-v>पतिं स्मरन्ती दयितं च देवरं विचेतनाभूद्भयशोकपीडिता॥ ३२</a-v></p>
<p><a-v>इति श्रीरामायणे अरण्यकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
