<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/022.sxml"><a-title>वाल्मीकिरामायणम् अरण्यकाण्डम् २२ सर्गः</a-title><a-meta>
<p>Unique Words: 301</p>
</a-meta><hr><a-sec><p id="3.22.1"><a-v>तत्प्रयातं बलं घोरमशिवं शोणितोदकम्।</a-v><a-v>अभ्यवर्षन्महामेघस्तुमुलो गर्दभारुणः॥ १</a-v></p>
<p id="3.22.2"><a-v>निपेतुस्तुरगास्तस्य रथयुक्ता महाजवाः।</a-v><a-v>समे पुष्पचिते देशे राजमार्गे यदृच्छया॥ २</a-v></p>
<p id="3.22.3"><a-v>श्यामं रुधिरपर्यन्तं बभूव परिवेषणम्।</a-v><a-v>अलातचक्रप्रतिमं प्रतिगृह्य दिवाकरम्॥ ३</a-v></p>
<p id="3.22.4"><a-v>ततो ध्वजमुपागम्य हेमदण्डं समुच्छ्रितम्।</a-v><a-v>समाक्रम्य महाकायस्तस्थौ गृध्रः सुदारुणः॥ ४</a-v></p>
<p id="3.22.5"><a-v>जनस्थानसमीपे च समाक्रम्य खरस्वनाः।</a-v><a-v>विस्वरान्विविधांश्चक्रुर्मांसादा मृगपक्षिणः॥ ५</a-v></p>
<p id="3.22.6"><a-v>व्याजह्रुश्च पदीप्तायां दिशि वै भैरवस्वनम्।</a-v><a-v>अशिवा यातु दाहानां शिवा घोरा महास्वनाः॥ ६</a-v></p>
<p id="3.22.7"><a-v>प्रभिन्नगिरिसंकाशास्तोयशोषितधारिणः।</a-v><a-v>आकाशं तदनाकाशं चक्रुर्भीमा बलाहकाः॥ ७</a-v></p>
<p id="3.22.8"><a-v>बभूव तिमिरं घोरमुद्धतं रोमहर्षणम्।</a-v><a-v>दिशो वा विदिशो वापि सुव्यक्तं न चकाशिरे॥ ८</a-v></p>
<p id="3.22.9"><a-v>क्षतजार्द्रसवर्णाभा संध्याकालं विना बभौ।</a-v><a-v>खरस्याभिमुखं नेदुस्तदा घोरा मृगाः खगाः॥ ९</a-v></p>
<p id="3.22.10"><a-v>नित्याशिवकरा युद्धे शिवा घोरनिदर्शनाः।</a-v><a-v>नेदुर्बलस्याभिमुखं ज्वालोद्गारिभिराननैः॥ १०</a-v></p>
<p id="3.22.11"><a-v>कबन्धः परिघाभासो दृश्यते भास्करान्तिके।</a-v><a-v>जग्राह सूर्यं स्वर्भानुरपर्वणि महाग्रहः॥ ११</a-v></p>
<p id="3.22.12"><a-v>प्रवाति मारुतः शीघ्रं निष्प्रभोऽभूद्दिवाकरः।</a-v><a-v>उत्पेतुश्च विना रात्रिं ताराः खद्योतसप्रभाः॥ १२</a-v></p>
<p id="3.22.13"><a-v>संलीनमीनविहगा नलिन्यः पुष्पपङ्कजाः।</a-v><a-v>तस्मिन्क्षणे बभूवुश्च विना पुष्पफलैर्द्रुमाः॥ १३</a-v></p>
<p id="3.22.14"><a-v>उद्धूतश्च विना वातं रेणुर्जलधरारुणः।</a-v><a-v>वीचीकूचीति वाश्यन्तो बभूवुस्तत्र सारिकाः॥ १४</a-v></p>
<p id="3.22.15"><a-v>उल्काश्चापि सनिर्घोषा निपेतुर्घोरदर्शनाः।</a-v><a-v>प्रचचाल मही चापि सशैलवनकानना॥ १५</a-v></p>
<p id="3.22.16"><a-v>खरस्य च रथस्थस्य नर्दमानस्य धीमतः।</a-v><a-v>प्राकम्पत भुजः सव्यः खरश्चास्यावसज्जत॥ १६</a-v></p>
<p id="3.22.17"><a-v>सास्रा संपद्यते दृष्टिः पश्यमानस्य सर्वतः।</a-v><a-v>ललाटे च रुजा जाता न च मोहान्न्यवर्तत॥ १७</a-v></p>
<p id="3.22.18"><a-v>तान्समीक्ष्य महोत्पातानुत्थितान्रोमहर्षणान्।</a-v><a-v>अब्रवीद्राक्षसान्सर्वान्प्रहसन्स खरस्तदा॥ १८</a-v></p>
<p id="3.22.19"><a-v>महोत्पातानिमान्सर्वानुत्थितान्घोरदर्शनान्।</a-v><a-v>न चिन्तयाम्यहं वीर्याद्बलवान्दुर्बलानिव॥ १९</a-v></p>
<p id="3.22.20"><a-v>तारा अपि शरैस्तीक्ष्णैः पातयेयं नभस्तलात्।</a-v><a-v>मृत्युं मरणधर्मेण संक्रुद्धो योजयाम्यहम्॥ २०</a-v></p>
<p id="3.22.21"><a-v>राघवं तं बलोत्सिक्तं भ्रातरं चापि लक्ष्मणम्।</a-v><a-v>अहत्वा सायकैस्तीक्ष्णैर्नोपावर्तितुमुत्सहे॥ २१</a-v></p>
<p id="3.22.22"><a-v>सकामा भगिनी मेऽस्तु पीत्वा तु रुधिरं तयोः।</a-v><a-v>यन्निमित्तं तु रामस्य लक्ष्मणस्य विपर्ययः॥ २२</a-v></p>
<p id="3.22.23"><a-v>न क्वचित्प्राप्तपूर्वो मे संयुगेषु पराजयः।</a-v><a-v>युष्माकमेतत्प्रत्यक्षं नानृतं कथयाम्यहम्॥ २३</a-v></p>
<p id="3.22.24"><a-v>देवराजमपि क्रुद्धो मत्तैरावतयायिनम्।</a-v><a-v>वज्रहस्तं रणे हन्यां किं पुनस्तौ च मानुषौ॥ २४</a-v></p>
<p id="3.22.25"><a-v>सा तस्य गर्जितं श्रुत्वा राक्षसस्य महाचमूः।</a-v><a-v>प्रहर्षमतुलं लेभे मृत्युपाशावपाशिता॥ २५</a-v></p>
<p id="3.22.26"><a-v>समेयुश्च महात्मानो युद्धदर्शनकाङ्क्षिणः।</a-v><a-v>ऋषयो देवगन्धर्वाः सिद्धाश्च सह चारणैः॥ २६</a-v></p>
<p id="3.22.27"><a-v>समेत्य चोरुः सहितास्तेऽन्यायं पुण्यकर्मणः।</a-v><a-v>स्वस्ति गोब्राह्मणेभ्योऽस्तु लोकानां ये च संमताः॥ २७</a-v></p>
<p id="3.22.28"><a-v>जयतां राघवो युद्धे पौलस्त्यान्रजनीचरान्।</a-v><a-v>चक्रा हस्तो यथा युद्धे सर्वानसुरपुंगवान्॥ २८</a-v></p>
<p id="3.22.29"><a-v>एतच्चान्यच्च बहुशो ब्रुवाणाः परमर्षयः।</a-v><a-v>ददृशुर्वाहिनीं तेषां राक्षसानां गतायुषाम्॥ २९</a-v></p>
<p id="3.22.30"><a-v>रथेन तु खरो वेगात्सैन्यस्याग्राद्विनिःसृतः।</a-v><a-v>तं दृष्ट्वा राक्षसं भूयो राक्षसाश्च विनिःसृताः॥ ३०</a-v></p>
<p id="3.22.31"><a-v>श्येन गामी पृथुग्रीवो यज्ञशत्रुर्विहंगमः।</a-v><a-v>दुर्जयः करवीराक्षः परुषः कालकार्मुकः॥ ३१</a-v></p>
<p id="3.22.32"><a-v>मेघमाली महामाली सर्पास्यो रुधिराशनः।</a-v><a-v>द्वादशैते महावीर्याः प्रतस्थुरभितः खरम्॥ ३२</a-v></p>
<p id="3.22.33"><a-v>महाकपालः स्थूलाक्षः प्रमाथी त्रिशिरास्तथा।</a-v><a-v>चत्वार एते सेनाग्र्या दूषणं पृष्ठतोऽन्वयुः॥ ३३</a-v></p>
<p id="3.22.34"><a-v>सा भीमवेगा समराभिकामा</a-v><a-v>सुदारुणा राक्षसवीर सेना।</a-v><a-v>तौ राजपुत्रौ सहसाभ्युपेता</a-v><a-v>मालाग्रहाणामिव चन्द्रसूर्यौ॥ ३४</a-v></p>
<p><a-v>इति श्रीरामायणे अरण्यकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
