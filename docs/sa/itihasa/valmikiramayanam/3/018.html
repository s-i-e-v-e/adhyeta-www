<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/018.sxml"><a-title>वाल्मीकिरामायणम् अरण्यकाण्डम् १८ सर्गः</a-title><a-meta>
<p>Unique Words: 188</p>
</a-meta><hr><a-sec><p id="3.18.1"><a-v>तां तथा पतितां दृष्ट्वा विरूपां शोणितोक्षिताम्।</a-v><a-v>भगिनीं क्रोधसंतप्तः खरः पप्रच्छ राक्षसः॥ १</a-v></p>
<p id="3.18.2"><a-v>बलविक्रमसंपन्ना कामगा कामरूपिणी।</a-v><a-v>इमामवस्थां नीता त्वं केनान्तकसमा गता॥ २</a-v></p>
<p id="3.18.3"><a-v>देवगन्धर्वभूतानामृषीणां च महात्मनाम्।</a-v><a-v>कोऽयमेवं महावीर्यस्त्वां विरूपां चकार ह॥ ३</a-v></p>
<p id="3.18.4"><a-v>न हि पश्याम्यहं लोके यः कुर्यान्मम विप्रियम्।</a-v><a-v>अन्तरेन सहस्राक्षं महेन्द्रं पाकशासनम्॥ ४</a-v></p>
<p id="3.18.5"><a-v>अद्याहं मार्गणैः प्राणानादास्ये जीवितान्तकैः।</a-v><a-v>सलिले क्षीरमासक्तं निष्पिबन्निव सारसः॥ ५</a-v></p>
<p id="3.18.6"><a-v>निहतस्य मया संख्ये शरसंकृत्तमर्मणः।</a-v><a-v>सफेनं रुधिरं रक्तं मेदिनी कस्य पास्यति॥ ६</a-v></p>
<p id="3.18.7"><a-v>कस्य पत्ररथाः कायान्मांसमुत्कृत्य संगताः।</a-v><a-v>प्रहृष्टा भक्षयिष्यन्ति निहतस्य मया रणे॥ ७</a-v></p>
<p id="3.18.8"><a-v>तं न देवा न गन्धर्वा न पिशाचा न राक्षसाः।</a-v><a-v>मयापकृष्टं कृपणं शक्तास्त्रातुं महाहवे॥ ८</a-v></p>
<p id="3.18.9"><a-v>उपलभ्य शनैः संज्ञां तं मे शंसितुमर्हसि।</a-v><a-v>येन त्वं दुर्विनीतेन वने विक्रम्य निर्जिता॥ ९</a-v></p>
<p id="3.18.10"><a-v>इति भ्रातुर्वचः श्रुत्वा क्रुद्धस्य च विशेषतः।</a-v><a-v>ततः शूर्पणखा वाक्यं सबाष्पमिदमब्रवीत्॥ १०</a-v></p>
<p id="3.18.11"><a-v>तरुणौ रूपसंपन्नौ सुकूमारौ महाबलौ।</a-v><a-v>पुण्डरीकविशालाक्षौ चीरकृष्णाजिनाम्बरौ॥ ११</a-v></p>
<p id="3.18.12"><a-v>गन्धर्वराजप्रतिमौ पार्थिवव्यञ्जनान्वितौ।</a-v><a-v>देवौ वा मानुषौ वा तौ न तर्कयितुमुत्सहे॥ १२</a-v></p>
<p id="3.18.13"><a-v>तरुणी रूपसंपन्ना सर्वाभरणभूषिता।</a-v><a-v>दृष्टा तत्र मया नारी तयोर्मध्ये सुमध्यमा॥ १३</a-v></p>
<p id="3.18.14"><a-v>ताभ्यामुभाभ्यां संभूय प्रमदामधिकृत्य ताम्।</a-v><a-v>इमामवस्थां नीताहं यथानाथासती तथा॥ १४</a-v></p>
<p id="3.18.15"><a-v>तस्याश्चानृजुवृत्तायास्तयोश्च हतयोरहम्।</a-v><a-v>सफेनं पातुमिच्छामि रुधिरं रणमूर्धनि॥ १५</a-v></p>
<p id="3.18.16"><a-v>एष मे प्रथमः कामः कृतस्तात त्वया भवेत्।</a-v><a-v>तस्यास्तयोश्च रुधिरं पिबेयमहमाहवे॥ १६</a-v></p>
<p id="3.18.17"><a-v>इति तस्यां ब्रुवाणायां चतुर्दश महाबलान्।</a-v><a-v>व्यादिदेश खरः क्रुद्धो राक्षसानन्तकोपमान्॥ १७</a-v></p>
<p id="3.18.18"><a-v>मानुषौ शस्त्रसंपन्नौ चीरकृष्णाजिनाम्बरौ।</a-v><a-v>प्रविष्टौ दण्डकारण्यं घोरं प्रमदया सह॥ १८</a-v></p>
<p id="3.18.19"><a-v>तौ हत्वा तां च दुर्वृत्तामुपावर्तितुमर्हथ।</a-v><a-v>इयं च रुधिरं तेषां भगिनी मम पास्यति॥ १९</a-v></p>
<p id="3.18.20"><a-v>मनोरथोऽयमिष्टोऽस्या भगिन्या मम राक्षसाः।</a-v><a-v>शीघ्रं संपद्यतां गत्वा तौ प्रमथ्य स्वतेजसा॥ २०</a-v></p>
<p id="3.18.21"><a-v>इति प्रतिसमादिष्टा राक्षसास्ते चतुर्दश।</a-v><a-v>तत्र जग्मुस्तया सार्धं घना वातेरिता यथा॥ २१</a-v></p>
<p><a-v>इति श्रीरामायणे अरण्यकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
