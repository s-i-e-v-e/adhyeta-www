<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/066.sxml"><a-title>वाल्मीकिरामायणम् अरण्यकाण्डम् ६६ सर्गः</a-title><a-meta>
<p>Unique Words: 155</p>
</a-meta><hr><a-sec><p id="3.66.1"><a-v>तौ तु तत्र स्थितौ दृष्ट्वा भ्रातरौ रामलक्ष्मणौ।</a-v><a-v>बाहुपाशपरिक्षिप्तौ कबन्धो वाक्यमब्रवीत्॥ १</a-v></p>
<p id="3.66.2"><a-v>तिष्ठतः किं नु मां दृष्ट्वा क्षुधार्तं क्षत्रियर्षभौ।</a-v><a-v>आहारार्थं तु संदिष्टौ दैवेन गतचेतसौ॥ २</a-v></p>
<p id="3.66.3"><a-v>तच्छ्रुत्वा लक्ष्मणो वाक्यं प्राप्तकालं हितं तदा।</a-v><a-v>उवाचार्तिसमापन्नो विक्रमे कृतनिश्चयः॥ ३</a-v></p>
<p id="3.66.4"><a-v>त्वां च मां च पुरा तूर्णमादत्ते राक्षसाधमः।</a-v><a-v>तस्मादसिभ्यामस्याशु बाहू छिन्दावहे गुरू॥ ४</a-v></p>
<p id="3.66.5"><a-v>ततस्तौ देशकालज्ञौ खड्गाभ्यामेव राघवौ।</a-v><a-v>अच्छिन्दतां सुसंहृष्टौ बाहू तस्यांसदेशयोः॥ ५</a-v></p>
<p id="3.66.6"><a-v>दक्षिणो दक्षिणं बाहुमसक्तमसिना ततः।</a-v><a-v>चिच्छेद रामो वेगेन सव्यं वीरस्तु लक्ष्मणः॥ ६</a-v></p>
<p id="3.66.7"><a-v>स पपात महाबाहुश्छिन्नबाहुर्महास्वनः।</a-v><a-v>खं च गां च दिशश्चैव नादयञ्जलदो यथा॥ ७</a-v></p>
<p id="3.66.8"><a-v>स निकृत्तौ भुजौ दृष्ट्वा शोणितौघपरिप्लुतः।</a-v><a-v>दीनः पप्रच्छ तौ वीरौ कौ युवामिति दानवः॥ ८</a-v></p>
<p id="3.66.9"><a-v>इति तस्य ब्रुवाणस्य लक्ष्मणः शुभलक्षणः।</a-v><a-v>शशंस तस्य काकुत्स्थं कबन्धस्य महाबलः॥ ९</a-v></p>
<p id="3.66.10"><a-v>अयमिक्ष्वाकुदायादो रामो नाम जनैः श्रुतः।</a-v><a-v>अस्यैवावरजं विद्धि भ्रातरं मां च लक्ष्मणम्॥ १०</a-v></p>
<p id="3.66.11"><a-v>अस्य देवप्रभावस्य वसतो विजने वने।</a-v><a-v>रक्षसापहृता भार्या यामिच्छन्ताविहागतौ॥ ११</a-v></p>
<p id="3.66.12"><a-v>त्वं तु को वा किमर्थं वा कबन्ध सदृशो वने।</a-v><a-v>आस्येनोरसि दीप्तेन भग्नजङ्घो विचेष्टसे॥ १२</a-v></p>
<p id="3.66.13"><a-v>एवमुक्तः कबन्धस्तु लक्ष्मणेनोत्तरं वचः।</a-v><a-v>उवाच परमप्रीतस्तदिन्द्रवचनं स्मरन्॥ १३</a-v></p>
<p id="3.66.14"><a-v>स्वागतं वां नरव्याघ्रौ दिष्ट्या पश्यामि चाप्यहम्।</a-v><a-v>दिष्ट्या चेमौ निकृत्तौ मे युवाभ्यां बाहुबन्धनौ॥ १४</a-v></p>
<p id="3.66.15"><a-v>विरूपं यच्च मे रूपं प्राप्तं ह्यविनयाद्यथा।</a-v><a-v>तन्मे शृणु नरव्याघ्र तत्त्वतः शंसतस्तव॥ १५</a-v></p>
<p><a-v>इति श्रीरामायणे अरण्यकाण्डे षट्षष्टितमः सर्गः ॥ ६६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
