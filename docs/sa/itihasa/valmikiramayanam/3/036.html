<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/036.sxml"><a-title>वाल्मीकिरामायणम् अरण्यकाण्डम् ३६ सर्गः</a-title><a-meta>
<p>Unique Words: 264</p>
</a-meta><hr><a-sec><p id="3.36.1"><a-v>कदाचिदप्यहं वीर्यात्पर्यटन्पृथिवीमिमाम्।</a-v><a-v>बलं नागसहस्रस्य धारयन्पर्वतोपमः॥ १</a-v></p>
<p id="3.36.2"><a-v>नीलजीमूतसंकाशस्तप्तकाञ्चनकुण्डलः।</a-v><a-v>भयं लोकस्य जनयन्किरीटी परिघायुधः।</a-v><a-v>व्यचरं दण्डकारण्यमृषिमांसानि भक्षयन्॥ २</a-v></p>
<p id="3.36.3"><a-v>विश्वामित्रोऽथ धर्मात्मा मद्वित्रस्तो महामुनिः।</a-v><a-v>स्वयं गत्वा दशरथं नरेन्द्रमिदमब्रवीत्॥ ३</a-v></p>
<p id="3.36.4"><a-v>अयं रक्षतु मां रामः पर्वकाले समाहितः।</a-v><a-v>मारीचान्मे भयं घोरं समुत्पन्नं नरेश्वर॥ ४</a-v></p>
<p id="3.36.5"><a-v>इत्येवमुक्तो धर्मात्मा राजा दशरथस्तदा।</a-v><a-v>प्रत्युवाच महाभागं विश्वामित्रं महामुनिम्॥ ५</a-v></p>
<p id="3.36.6"><a-v>ऊन षोडश वर्षोऽयमकृतास्त्रश्च राघवः।</a-v><a-v>कामं तु मम यत्सैन्यं मया सह गमिष्यति।</a-v><a-v>बधिष्यामि मुनिश्रेष्ठ शत्रुं तव यथेप्सितम्॥ ६</a-v></p>
<p id="3.36.7"><a-v>इत्येवमुक्तः स मुनी राजानं पुनरब्रवीत्।</a-v><a-v>रामान्नान्यद्बलं लोके पर्याप्तं तस्य रक्षसः॥ ७</a-v></p>
<p id="3.36.8"><a-v>बालोऽप्येष महातेजाः समर्थस्तस्य निग्रहे।</a-v><a-v>गमिष्ये राममादाय स्वस्ति तेऽस्तु परंतपः॥ ८</a-v></p>
<p id="3.36.9"><a-v>इत्येवमुक्त्वा स मुनिस्तमादाय नृपात्मजम्।</a-v><a-v>जगाम परमप्रीतो विश्वामित्रः स्वमाश्रमम्॥ ९</a-v></p>
<p id="3.36.10"><a-v>तं तदा दण्डकारण्ये यज्ञमुद्दिश्य दीक्षितम्।</a-v><a-v>बभूवावस्थितो रामश्चित्रं विस्फारयन्धनुः॥ १०</a-v></p>
<p id="3.36.11"><a-v>अजातव्यञ्जनः श्रीमान्बालः श्यामः शुभेक्षणः।</a-v><a-v>एकवस्त्रधरो धन्वी शिखी कनकमालया॥ ११</a-v></p>
<p id="3.36.12"><a-v>शोभयन्दण्डकारण्यं दीप्तेन स्वेन तेजसा।</a-v><a-v>अदृश्यत तदा रामो बालचन्द्र इवोदितः॥ १२</a-v></p>
<p id="3.36.13"><a-v>ततोऽहं मेघसंकाशस्तप्तकाञ्चनकुण्डलः।</a-v><a-v>बली दत्तवरो दर्पादाजगाम तदाश्रमम्॥ १३</a-v></p>
<p id="3.36.14"><a-v>तेन दृष्टः प्रविष्टोऽहं सहसैवोद्यतायुधः।</a-v><a-v>मां तु दृष्ट्वा धनुः सज्यमसंभ्रान्तश्चकार ह॥ १४</a-v></p>
<p id="3.36.15"><a-v>अवजानन्नहं मोहाद्बालोऽयमिति राघवम्।</a-v><a-v>विश्वामित्रस्य तां वेदिमध्यधावं कृतत्वरः॥ १५</a-v></p>
<p id="3.36.16"><a-v>तेन मुक्तस्ततो बाणः शितः शत्रुनिबर्हणः।</a-v><a-v>तेनाहं ताडितः क्षिप्तः समुद्रे शतयोजने॥ १६</a-v></p>
<p id="3.36.17"><a-v>रामस्य शरवेगेन निरस्तो भ्रान्तचेतनः।</a-v><a-v>पातितोऽहं तदा तेन गम्भीरे सागराम्भसि।</a-v><a-v>प्राप्य संज्ञां चिरात्तात लङ्कां प्रति गतः पुरीम्॥ १७</a-v></p>
<p id="3.36.18"><a-v>एवमस्मि तदा मुक्तः सहायास्ते निपातिताः।</a-v><a-v>अकृतास्त्रेण रामेण बालेनाक्लिष्टकर्मणा॥ १८</a-v></p>
<p id="3.36.19"><a-v>तन्मया वार्यमाणस्त्वं यदि रामेण विग्रहम्।</a-v><a-v>करिष्यस्यापदं घोरां क्षिप्रं प्राप्य नशिष्यसि॥ १९</a-v></p>
<p id="3.36.20"><a-v>क्रीडा रतिविधिज्ञानां समाजोत्सवशालिनाम्।</a-v><a-v>रक्षसां चैव संतापमनर्थं चाहरिष्यसि॥ २०</a-v></p>
<p id="3.36.21"><a-v>हर्म्यप्रासादसंबाधां नानारत्नविभूषिताम्।</a-v><a-v>द्रक्ष्यसि त्वं पुरीं लङ्कां विनष्टां मैथिलीकृते॥ २१</a-v></p>
<p id="3.36.22"><a-v>अकुर्वन्तोऽपि पापानि शुचयः पापसंश्रयात्।</a-v><a-v>परपापैर्विनश्यन्ति मत्स्या नागह्रदे यथा॥ २२</a-v></p>
<p id="3.36.23"><a-v>दिव्यचन्दनदिग्धाङ्गान्दिव्याभरणभूषितान्।</a-v><a-v>द्रक्ष्यस्यभिहतान्भूमौ तव दोषात्तु राक्षसान्॥ २३</a-v></p>
<p id="3.36.24"><a-v>हृतदारान्सदारांश्च दशविद्रवतो दिशः।</a-v><a-v>हतशेषानशरणान्द्रक्ष्यसि त्वं निशाचरान्॥ २४</a-v></p>
<p id="3.36.25"><a-v>शरजालपरिक्षिप्तामग्निज्वालासमावृताम्।</a-v><a-v>प्रदग्धभवनां लङ्कां द्रक्ष्यसि त्वमसंशयम्॥ २५</a-v></p>
<p id="3.36.26"><a-v>प्रमदानां सहस्राणि तव राजन्परिग्रहः।</a-v><a-v>भव स्वदारनिरतः स्वकुलं रक्षराक्षस॥ २६</a-v></p>
<p id="3.36.27"><a-v>मानं वृद्धिं च राज्यं च जीवितं चेष्टमात्मनः।</a-v><a-v>यदीच्छसि चिरं भोक्तुं मा कृथा राम विप्रियम्॥ २७</a-v></p>
<p id="3.36.28"><a-v>निवार्यमाणः सुहृदा मया भृशं प्रसह्य सीतां यदि धर्षयिष्यसि।</a-v><a-v>गमिष्यसि क्षीणबलः सबान्धवो यमक्षयं रामशरात्तजीवितः॥ २८</a-v></p>
<p><a-v>इति श्रीरामायणे अरण्यकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
