<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/049.sxml"><a-title>वाल्मीकिरामायणम् अरण्यकाण्डम् ४९ सर्गः</a-title><a-meta>
<p>Unique Words: 332</p>
</a-meta><hr><a-sec><p id="3.49.1"><a-v>इत्युक्तस्य यथान्यायं रावणस्य जटायुषा।</a-v><a-v>क्रुद्धस्याग्निनिभाः सर्वा रेजुर्विंशतिदृष्टयः॥ १</a-v></p>
<p id="3.49.2"><a-v>संरक्तनयनः कोपात्तप्तकाञ्चनकुण्डलः।</a-v><a-v>राक्षसेन्द्रोऽभिदुद्राव पतगेन्द्रममर्षणः॥ २</a-v></p>
<p id="3.49.3"><a-v>स संप्रहारस्तुमुलस्तयोस्तस्मिन्महावने।</a-v><a-v>बभूव वातोद्धतयोर्मेघयोर्गगने यथा॥ ३</a-v></p>
<p id="3.49.4"><a-v>तद्बभूवाद्भुतं युद्धं गृध्रराक्षसयोस्तदा।</a-v><a-v>सपक्षयोर्माल्यवतोर्महापर्वतयोरिव॥ ४</a-v></p>
<p id="3.49.5"><a-v>ततो नालीकनाराचैस्तीक्ष्णाग्रैश्च विकर्णिभिः।</a-v><a-v>अभ्यवर्षन्महाघोरैर्गृध्रराजं महाबलः॥ ५</a-v></p>
<p id="3.49.6"><a-v>स तानि शरजालानि गृध्रः पत्ररथेश्वरः।</a-v><a-v>जटायुः प्रतिजग्राह रावणास्त्राणि संयुगे॥ ६</a-v></p>
<p id="3.49.7"><a-v>तस्य तीक्ष्णनखाभ्यां तु चरणाभ्यां महाबलः।</a-v><a-v>चकार बहुधा गात्रे व्रणान्पतगसत्तमः॥ ७</a-v></p>
<p id="3.49.8"><a-v>अथ क्रोधाद्दशग्रीवो जग्राह दशमार्गणान्।</a-v><a-v>मृत्युदण्डनिभान्घोराञ्शत्रुमर्दनकाङ्क्षया॥ ८</a-v></p>
<p id="3.49.9"><a-v>स तैर्बाणैर्महावीर्यः पूर्णमुक्तैरजिह्मगैः।</a-v><a-v>बिभेद निशितैस्तीक्ष्णैर्गृध्रं घोरैः शिलीमुखैः॥ ९</a-v></p>
<p id="3.49.10"><a-v>स राक्षसरथे पश्यञ्जानकीं बाष्पलोचनाम्।</a-v><a-v>अचिन्तयित्वा बाणांस्तान्राक्षसं समभिद्रवत्॥ १०</a-v></p>
<p id="3.49.11"><a-v>ततोऽस्य सशरं चापं मुक्तामणिविभूषितम्।</a-v><a-v>चरणाभ्यां महातेजा बभञ्ज पतगेश्वरः॥ ११</a-v></p>
<p id="3.49.12"><a-v>तच्चाग्निसदृशं दीप्तं रावणस्य शरावरम्।</a-v><a-v>पक्षाभ्यां च महातेजा व्यधुनोत्पतगेश्वरः॥ १२</a-v></p>
<p id="3.49.13"><a-v>काञ्चनोरश्छदान्दिव्यान्पिशाचवदनान्खरान्।</a-v><a-v>तांश्चास्य जवसंपन्नाञ्जघान समरे बली॥ १३</a-v></p>
<p id="3.49.14"><a-v>वरं त्रिवेणुसंपन्नं कामगं पावकार्चिषम्।</a-v><a-v>मणिहेमविचित्राङ्गं बभञ्ज च महारथम्।</a-v><a-v>पूर्णचन्द्रप्रतीकाशं छत्रं च व्यजनैः सह॥ १४</a-v></p>
<p id="3.49.15"><a-v>स भग्नधन्वा विरथो हताश्वो हतसारथिः।</a-v><a-v>अङ्केनादाय वैदेहीं पपात भुवि रावणः॥ १५</a-v></p>
<p id="3.49.16"><a-v>दृष्ट्वा निपतितं भूमौ रावणं भग्नवाहनम्।</a-v><a-v>साधु साध्विति भूतानि गृध्रराजमपूजयन्॥ १६</a-v></p>
<p id="3.49.17"><a-v>परिश्रान्तं तु तं दृष्ट्वा जरया पक्षियूथपम्।</a-v><a-v>उत्पपात पुनर्हृष्टो मैथिलीं गृह्य रावणः॥ १७</a-v></p>
<p id="3.49.18"><a-v>तं प्रहृष्टं निधायाङ्के गच्छन्तं जनकात्मजाम्।</a-v><a-v>गृध्रराजः समुत्पत्य जटायुरिदमब्रवीत्॥ १८</a-v></p>
<p id="3.49.19"><a-v>वज्रसंस्पर्शबाणस्य भार्यां रामस्य रावण।</a-v><a-v>अल्पबुद्धे हरस्येनां वधाय खलु रक्षसाम्॥ १९</a-v></p>
<p id="3.49.20"><a-v>समित्रबन्धुः सामात्यः सबलः सपरिच्छदः।</a-v><a-v>विषपानं पिबस्येतत्पिपासित इवोदकम्॥ २०</a-v></p>
<p id="3.49.21"><a-v>अनुबन्धमजानन्तः कर्मणामविचक्षणाः।</a-v><a-v>शीघ्रमेव विनश्यन्ति यथा त्वं विनशिष्यसि॥ २१</a-v></p>
<p id="3.49.22"><a-v>बद्धस्त्वं कालपाशेन क्व गतस्तस्य मोक्ष्यसे।</a-v><a-v>वधाय बडिशं गृह्य सामिषं जलजो यथा॥ २२</a-v></p>
<p id="3.49.23"><a-v>न हि जातु दुराधर्षौ काकुत्स्थौ तव रावण।</a-v><a-v>धर्षणं चाश्रमस्यास्य क्षमिष्येते तु राघवौ॥ २३</a-v></p>
<p id="3.49.24"><a-v>यथा त्वया कृतं कर्म भीरुणा लोकगर्हितम्।</a-v><a-v>तस्कराचरितो मार्गो नैष वीरनिषेवितः॥ २४</a-v></p>
<p id="3.49.25"><a-v>युध्यस्व यदि शूरोऽसि मुहूर्तं तिष्ठ रावण।</a-v><a-v>शयिष्यसे हतो भूमौ यथा भ्राता खरस्तथा॥ २५</a-v></p>
<p id="3.49.26"><a-v>परेतकाले पुरुषो यत्कर्म प्रतिपद्यते।</a-v><a-v>विनाशायात्मनोऽधर्म्यं प्रतिपन्नोऽसि कर्म तत्॥ २६</a-v></p>
<p id="3.49.27"><a-v>पापानुबन्धो वै यस्य कर्मणः को नु तत्पुमान्।</a-v><a-v>कुर्वीत लोकाधिपतिः स्वयम्भूर्भगवानपि॥ २७</a-v></p>
<p id="3.49.28"><a-v>एवमुक्त्वा शुभं वाक्यं जटायुस्तस्य रक्षसः।</a-v><a-v>निपपात भृशं पृष्ठे दशग्रीवस्य वीर्यवान्॥ २८</a-v></p>
<p id="3.49.29"><a-v>तं गृहीत्वा नखैस्तीक्ष्णैर्विरराद समन्ततः।</a-v><a-v>अधिरूढो गजारोहि यथा स्याद्दुष्टवारणम्॥ २९</a-v></p>
<p id="3.49.30"><a-v>विरराद नखैरस्य तुण्डं पृष्ठे समर्पयन्।</a-v><a-v>केशांश्चोत्पाटयामास नखपक्षमुखायुधः॥ ३०</a-v></p>
<p id="3.49.31"><a-v>स तथा गृध्रराजेन क्लिश्यमानो मुहुर्मुहुः।</a-v><a-v>अमर्षस्फुरितौष्ठः सन्प्राकम्पत स राक्षसः॥ ३१</a-v></p>
<p id="3.49.32"><a-v>संपरिष्वज्य वैदेहीं वामेनाङ्केन रावणः।</a-v><a-v>तलेनाभिजघानार्तो जटायुं क्रोधमूर्छितः॥ ३२</a-v></p>
<p id="3.49.33"><a-v>जटायुस्तमतिक्रम्य तुण्डेनास्य खराधिपः।</a-v><a-v>वामबाहून्दश तदा व्यपाहरदरिंदमः॥ ३३</a-v></p>
<p id="3.49.34"><a-v>ततः क्रुद्धो दशक्रीवः सीतामुत्सृज्य वीर्यवान्।</a-v><a-v>मुष्टिभ्यां चरणाभ्यां च गृध्रराजमपोथयत्॥ ३४</a-v></p>
<p id="3.49.35"><a-v>ततो मुहूर्तं संग्रामो बभूवातुलवीर्ययोः।</a-v><a-v>राक्षसानां च मुख्यस्य पक्षिणां प्रवरस्य च॥ ३५</a-v></p>
<p id="3.49.36"><a-v>तस्य व्यायच्छमानस्य रामस्यार्थेऽथ रावणः।</a-v><a-v>पक्षौ पादौ च पार्श्वौ च खड्गमुद्धृत्य सोऽच्छिनत्॥ ३६</a-v></p>
<p id="3.49.37"><a-v>स छिन्नपक्षः सहसा रक्षसा रौद्रकर्मणा।</a-v><a-v>निपपात हतो गृध्रो धरण्यामल्पजीवितः॥ ३७</a-v></p>
<p id="3.49.38"><a-v>तं दृष्ट्वा पतितं भूमौ क्षतजार्द्रं जटायुषम्।</a-v><a-v>अभ्यधावत वैदेही स्वबन्धुमिव दुःखिता॥ ३८</a-v></p>
<p id="3.49.39"><a-v>तं नीलजीमूतनिकाशकल्पं</a-v><a-v>सुपाण्डुरोरस्कमुदारवीर्यम्।</a-v><a-v>ददर्श लङ्काधिपतिः पृथिव्यां</a-v><a-v>जटायुषं शान्तमिवाग्निदावम्॥ ३९</a-v></p>
<p id="3.49.40"><a-v>ततस्तु तं पत्ररथं महीतले</a-v><a-v>निपातितं रावणवेगमर्दितम्।</a-v><a-v>पुनः परिष्वज्य शशिप्रभानना</a-v><a-v>रुरोद सीता जनकात्मजा तदा॥ ४०</a-v></p>
<p><a-v>इति श्रीरामायणे अरण्यकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
