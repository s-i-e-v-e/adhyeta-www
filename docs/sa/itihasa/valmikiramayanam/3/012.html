<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/012.sxml"><a-title>वाल्मीकिरामायणम् अरण्यकाण्डम् १२ सर्गः</a-title><a-meta>
<p>Unique Words: 232</p>
</a-meta><hr><a-sec><p id="3.12.1"><a-v>राम प्रीतोऽस्मि भद्रं ते परितुष्टोऽस्मि लक्ष्मण।</a-v><a-v>अभिवादयितुं यन्मां प्राप्तौ स्थः सह सीतया॥ १</a-v></p>
<p id="3.12.2"><a-v>अध्वश्रमेण वां खेदो बाधते प्रचुरश्रमः।</a-v><a-v>व्यक्तमुत्कण्ठते चापि मैथिली जनकात्मजा॥ २</a-v></p>
<p id="3.12.3"><a-v>एषा हि सुकुमारी च दुःखैश्च न विमानिता।</a-v><a-v>प्राज्यदोषं वनं प्रप्ता भर्तृस्नेहप्रचोदिता॥ ३</a-v></p>
<p id="3.12.4"><a-v>यथैषा रमते राम इह सीता तथा कुरु।</a-v><a-v>दुष्करं कृतवत्येषा वने त्वामनुगच्छती॥ ४</a-v></p>
<p id="3.12.5"><a-v>एषा हि प्रकृतिः स्त्रीणामासृष्टे रघुनन्दन।</a-v><a-v>समस्थमनुरज्यन्ते विषमस्थं त्यजन्ति च॥ ५</a-v></p>
<p id="3.12.6"><a-v>शतह्रदानां लोलत्वं शस्त्राणां तीक्ष्णतां तथा।</a-v><a-v>गरुडानिलयोः शैघ्र्यमनुगच्छन्ति योषितः॥ ६</a-v></p>
<p id="3.12.7"><a-v>इयं तु भवतो भार्या दोषैरेतैर्विवर्जिताः।</a-v><a-v>श्लाघ्या च व्यपदेश्या च यथा देवी ह्यरुन्धती॥ ७</a-v></p>
<p id="3.12.8"><a-v>अलंकृतोऽयं देशश्च यत्र सौमित्रिणा सह।</a-v><a-v>वैदेह्या चानया राम वत्स्यसि त्वमरिंदम॥ ८</a-v></p>
<p id="3.12.9"><a-v>एवमुक्तस्तु मुनिना राघवः संयताञ्जलिः।</a-v><a-v>उवाच प्रश्रितं वाक्यमृषिं दीप्तमिवानलम्॥ ९</a-v></p>
<p id="3.12.10"><a-v>धन्योऽस्म्यनुगृहीतोऽस्मि यस्य मे मुनिपुंगवः।</a-v><a-v>गुणैः सभ्रातृभार्यस्य वरदः परितुष्यति॥ १०</a-v></p>
<p id="3.12.11"><a-v>किं तु व्यादिश मे देशं सोदकं बहुकाननम्।</a-v><a-v>यत्राश्रमपदं कृत्वा वसेयं निरतः सुखम्॥ ११</a-v></p>
<p id="3.12.12"><a-v>ततोऽब्रवीन्मुनि श्रेष्ठः श्रुत्वा रामस्य भाषितम्।</a-v><a-v>ध्यात्वा मुहूर्तं धर्मात्मा धीरो धीरतरं वचः॥ १२</a-v></p>
<p id="3.12.13"><a-v>इतो द्वियोजने तात बहुमूलफलोदकः।</a-v><a-v>देशो बहुमृगः श्रीमान्पञ्चवट्यभिविश्रुतः॥ १३</a-v></p>
<p id="3.12.14"><a-v>तत्र गत्वाश्रमपदं कृत्वा सौमित्रिणा सह।</a-v><a-v>रमस्व त्वं पितुर्वाक्यं यथोक्तमनुपालयन्॥ १४</a-v></p>
<p id="3.12.15"><a-v>विदितो ह्येष वृत्तान्तो मम सर्वस्तवानघ।</a-v><a-v>तपसश्च प्रभावेन स्नेहाद्दशरथस्य च॥ १५</a-v></p>
<p id="3.12.16"><a-v>हृदयस्थश्च ते छन्दो विज्ञातस्तपसा मया।</a-v><a-v>इह वासं प्रतिज्ञाय मया सह तपोवने॥ १६</a-v></p>
<p id="3.12.17"><a-v>अतश्च त्वामहं ब्रूमि गच्छ पञ्चवटीमिति।</a-v><a-v>स हि रम्यो वनोद्देशो मैथिली तत्र रंस्यते॥ १७</a-v></p>
<p id="3.12.18"><a-v>स देशः श्लाघनीयश्च नातिदूरे च राघव।</a-v><a-v>गोदावर्याः समीपे च मैथिली तत्र रंस्यते॥ १८</a-v></p>
<p id="3.12.19"><a-v>प्राज्यमूलफलैश्चैव नानाद्विज गणैर्युतः।</a-v><a-v>विविक्तश्च महाबाहो पुण्यो रम्यस्तथैव च॥ १९</a-v></p>
<p id="3.12.20"><a-v>भवानपि सदारश्च शक्तश्च परिरक्षणे।</a-v><a-v>अपि चात्र वसन्रामस्तापसान्पालयिष्यसि॥ २०</a-v></p>
<p id="3.12.21"><a-v>एतदालक्ष्यते वीर मधुकानां महद्वनम्।</a-v><a-v>उत्तरेणास्य गन्तव्यं न्यग्रोधमभिगच्छता॥ २१</a-v></p>
<p id="3.12.22"><a-v>ततः स्थलमुपारुह्य पर्वतस्याविदूरतः।</a-v><a-v>ख्यातः पञ्चवटीत्येव नित्यपुष्पितकाननः॥ २२</a-v></p>
<p id="3.12.23"><a-v>अगस्त्येनैवमुक्तस्तु रामः सौमित्रिणा सह।</a-v><a-v>सात्कृत्यामन्त्रयामास तमृषिं सत्यवादिनम्॥ २३</a-v></p>
<p id="3.12.24"><a-v>तौ तु तेनाभ्यनुज्ञातौ कृतपादाभिवन्दनौ।</a-v><a-v>तदाश्रमात्पञ्चवटीं जग्मतुः सह सीतया॥ २४</a-v></p>
<p id="3.12.25"><a-v>गृहीतचापौ तु नराधिपात्मजौ विषक्ततूणी समरेष्वकातरौ।</a-v><a-v>यथोपदिष्टेन पथा महर्षिणा प्रजग्मतुः पञ्चवटीं समाहितौ॥ २५</a-v></p>
<p><a-v>इति श्रीरामायणे अरण्यकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
