<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/048.sxml"><a-title>वाल्मीकिरामायणम् अरण्यकाण्डम् ४८ सर्गः</a-title><a-meta>
<p>Unique Words: 264</p>
</a-meta><hr><a-sec><p id="3.48.1"><a-v>तं शब्दमवसुप्तस्य जटायुरथ शुश्रुवे।</a-v><a-v>निरैक्षद्रावणं क्षिप्रं वैदेहीं च ददर्श सः॥ १</a-v></p>
<p id="3.48.2"><a-v>ततः पर्वतकूटाभस्तीक्ष्णतुण्डः खगोत्तमः।</a-v><a-v>वनस्पतिगतः श्रीमान्व्याजहार शुभां गिरम्॥ २</a-v></p>
<p id="3.48.3"><a-v>दशग्रीवस्थितो धर्मे पुराणे सत्यसंश्रयः।</a-v><a-v>जटायुर्नाम नाम्नाहं गृध्रराजो महाबलः॥ ३</a-v></p>
<p id="3.48.4"><a-v>राजा सर्वस्य लोकस्य महेन्द्रवरुणोपमः।</a-v><a-v>लोकानां च हिते युक्तो रामो दशरथात्मजः॥ ४</a-v></p>
<p id="3.48.5"><a-v>तस्यैषा लोकनाथस्य धर्मपत्नी यशस्विनी।</a-v><a-v>सीता नाम वरारोहा यां त्वं हर्तुमिहेच्छसि॥ ५</a-v></p>
<p id="3.48.6"><a-v>कथं राजा स्थितो धर्मे परदारान्परामृशेत्।</a-v><a-v>रक्षणीया विशेषेण राजदारा महाबलः।</a-v><a-v>निवर्तय मतिं नीचां परदाराभिमर्शनम्॥ ६</a-v></p>
<p id="3.48.7"><a-v>न तत्समाचरेद्धीरो यत्परोऽस्य विगर्हयेत्।</a-v><a-v>यथात्मनस्तथान्येषां दारा रक्ष्या विमर्शनात्॥ ७</a-v></p>
<p id="3.48.8"><a-v>अर्थं वा यदि वा कामं शिष्टाः शास्त्रेष्वनागतम्।</a-v><a-v>व्यवस्यन्त्यनु राजानं धर्मं पौरस्त्यनन्दन॥ ८</a-v></p>
<p id="3.48.9"><a-v>राजा धर्मश्च कामश्च द्रव्याणां चोत्तमो निधिः।</a-v><a-v>धर्मः शुभं वा पापं वा राजमूलं प्रवर्तते॥ ९</a-v></p>
<p id="3.48.10"><a-v>पापस्वभावश्चपलः कथं त्वं रक्षसां वर।</a-v><a-v>ऐश्वर्यमभिसंप्राप्तो विमानमिव दुष्कृती॥ १०</a-v></p>
<p id="3.48.11"><a-v>कामस्वभावो यो यस्य न स शक्यः प्रमार्जितुम्।</a-v><a-v>न हि दुष्टात्मनामार्य मा वसत्यालये चिरम्॥ ११</a-v></p>
<p id="3.48.12"><a-v>विषये वा पुरे वा ते यदा रामो महाबलः।</a-v><a-v>नापराध्यति धर्मात्मा कथं तस्यापराध्यसि॥ १२</a-v></p>
<p id="3.48.13"><a-v>यदि शूर्पणखाहेतोर्जनस्थानगतः खरः।</a-v><a-v>अतिवृत्तो हतः पूर्वं रामेणाक्लिष्टकर्मणा॥ १३</a-v></p>
<p id="3.48.14"><a-v>अत्र ब्रूहि यथासत्यं को रामस्य व्यतिक्रमः।</a-v><a-v>यस्य त्वं लोकनाथस्य हृत्वा भार्यां गमिष्यसि॥ १४</a-v></p>
<p id="3.48.15"><a-v>क्षिप्रं विसृज वैदेहीं मा त्वा घोरेण चक्षुषा।</a-v><a-v>दहेद्दहन भूतेन वृत्रमिन्द्राशनिर्यथा॥ १५</a-v></p>
<p id="3.48.16"><a-v>सर्पमाशीविषं बद्ध्वा वस्त्रान्ते नावबुध्यसे।</a-v><a-v>ग्रीवायां प्रतिमुक्तं च कालपाशं न पश्यसि॥ १६</a-v></p>
<p id="3.48.17"><a-v>स भारः सौम्य भर्तव्यो यो नरं नावसादयेत्।</a-v><a-v>तदन्नमुपभोक्तव्यं जीर्यते यदनामयम्॥ १७</a-v></p>
<p id="3.48.18"><a-v>यत्कृत्वा न भवेद्धर्मो न कीर्तिर्न यशो भुवि।</a-v><a-v>शरीरस्य भवेत्खेदः कस्तत्कर्म समाचरेत्॥ १८</a-v></p>
<p id="3.48.19"><a-v>षष्टिवर्षसहस्राणि मम जातस्य रावण।</a-v><a-v>पितृपैतामहं राज्यं यथावदनुतिष्ठतः॥ १९</a-v></p>
<p id="3.48.20"><a-v>वृद्धोऽहं त्वं युवा धन्वी सरथः कवची शरी।</a-v><a-v>तथाप्यादाय वैदेहीं कुशली न गमिष्यसि॥ २०</a-v></p>
<p id="3.48.21"><a-v>न शक्तस्त्वं बलाद्धर्तुं वैदेहीं मम पश्यतः।</a-v><a-v>हेतुभिर्न्यायसंयुक्तैर्ध्रुवां वेदश्रुतीमिव॥ २१</a-v></p>
<p id="3.48.22"><a-v>युध्यस्व यदि शूरोऽसि मुहूर्तं तिष्ठ रावण।</a-v><a-v>शयिष्यसे हतो भूमौ यथापूर्वं खरस्तथा॥ २२</a-v></p>
<p id="3.48.23"><a-v>असकृत्संयुगे येन निहता दैत्यदानवाः।</a-v><a-v>नचिराच्चीरवासास्त्वां रामो युधि वधिष्यति॥ २३</a-v></p>
<p id="3.48.24"><a-v>किं नु शक्यं मया कर्तुं गतौ दूरं नृपात्मजौ।</a-v><a-v>क्षिप्रं त्वं नश्यसे नीच तयोर्भीतो न संशयः॥ २४</a-v></p>
<p id="3.48.25"><a-v>न हि मे जीवमानस्य नयिष्यसि शुभामिमाम्।</a-v><a-v>सीतां कमलपत्राक्षीं रामस्य महषीं प्रियाम्॥ २५</a-v></p>
<p id="3.48.26"><a-v>अवश्यं तु मया कार्यं प्रियं तस्य महात्मनः।</a-v><a-v>जीवितेनापि रामस्य तथा दशरथस्य च॥ २६</a-v></p>
<p id="3.48.27"><a-v>तिष्ठ तिष्ठ दशग्रीव मुहूर्तं पश्य रावण।</a-v><a-v>युद्धातिथ्यं प्रदास्यामि यथाप्राणं निशाचर।</a-v><a-v>वृन्तादिव फलं त्वां तु पातयेयं रथोत्तमात्॥ २७</a-v></p>
<p><a-v>इति श्रीरामायणे अरण्यकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
