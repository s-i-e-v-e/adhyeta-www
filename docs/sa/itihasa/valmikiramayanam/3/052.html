<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/052.sxml"><a-title>वाल्मीकिरामायणम् अरण्यकाण्डम् ५२ सर्गः</a-title><a-meta>
<p>Unique Words: 267</p>
</a-meta><hr><a-sec><p id="3.52.1"><a-v>ह्रियमाणा तु वैदेही कंचिन्नाथमपश्यती।</a-v><a-v>ददर्श गिरिशृङ्गस्थान्पञ्चवानरपुंगवान्॥ १</a-v></p>
<p id="3.52.2"><a-v>तेषां मध्ये विशालाक्षी कौशेयं कनकप्रभम्।</a-v><a-v>उत्तरीयं वरारोहा शुभान्याभरणानि च।</a-v><a-v>मुमोच यदि रामाय शंसेयुरिति मैथिली॥ २</a-v></p>
<p id="3.52.3"><a-v>वस्त्रमुत्सृज्य तन्मध्ये विनिक्षिप्तं सभूषणम्।</a-v><a-v>संभ्रमात्तु दशग्रीवस्तत्कर्म न च बुद्धिवान्॥ ३</a-v></p>
<p id="3.52.4"><a-v>पिङ्गाक्षास्तां विशालाक्षीं नेत्रैरनिमिषैरिव।</a-v><a-v>विक्रोशन्तीं तदा सीतां ददृशुर्वानरर्षभाः॥ ४</a-v></p>
<p id="3.52.5"><a-v>स च पम्पामतिक्रम्य लङ्कामभिमुखः पुरीम्।</a-v><a-v>जगाम रुदतीं गृह्य मैथिलीं राक्षसेश्वरः॥ ५</a-v></p>
<p id="3.52.6"><a-v>तां जहार सुसंहृष्टो रावणो मृत्युमात्मनः।</a-v><a-v>उत्सङ्गेनैव भुजगीं तीक्ष्णदंष्ट्रां महाविषाम्॥ ६</a-v></p>
<p id="3.52.7"><a-v>वनानि सरितः शैलान्सरांसि च विहायसा।</a-v><a-v>स क्षिप्रं समतीयाय शरश्चापादिव च्युतः॥ ७</a-v></p>
<p id="3.52.8"><a-v>तिमिनक्रनिकेतं तु वरुणालयमक्षयम्।</a-v><a-v>सरितां शरणं गत्वा समतीयाय सागरम्॥ ८</a-v></p>
<p id="3.52.9"><a-v>संभ्रमात्परिवृत्तोर्मी रुद्धमीनमहोरगः।</a-v><a-v>वैदेह्यां ह्रियमाणायां बभूव वरुणालयः॥ ९</a-v></p>
<p id="3.52.10"><a-v>अन्तरिक्षगता वाचः ससृजुश्चारणास्तदा।</a-v><a-v>एतदन्तो दशग्रीव इति सिद्धास्तदाब्रुवन्॥ १०</a-v></p>
<p id="3.52.11"><a-v>स तु सीतां विवेष्टन्तीमङ्केनादाय रावणः।</a-v><a-v>प्रविवेश पुरीं लङ्कां रूपिणीं मृत्युमात्मनः॥ ११</a-v></p>
<p id="3.52.12"><a-v>सोऽभिगम्य पुरीं लङ्कां सुविभक्तमहापथाम्।</a-v><a-v>संरूढकक्ष्या बहुलं स्वमन्तःपुरमाविशत्॥ १२</a-v></p>
<p id="3.52.13"><a-v>तत्र तामसितापाङ्गीं शोकमोहपरायणाम्।</a-v><a-v>निदधे रावणः सीतां मयो मायामिवासुरीम्॥ १३</a-v></p>
<p id="3.52.14"><a-v>अब्रवीच्च दशग्रीवः पिशाचीर्घोरदर्शनाः।</a-v><a-v>यथा नैनां पुमान्स्त्री वा सीतां पश्यत्यसंमतः॥ १४</a-v></p>
<p id="3.52.15"><a-v>मुक्तामणिसुवर्णानि वस्त्राण्याभरणानि च।</a-v><a-v>यद्यदिच्छेत्तदेवास्या देयं मच्छन्दतो यथा॥ १५</a-v></p>
<p id="3.52.16"><a-v>या च वक्ष्यति वैदेहीं वचनं किंचिदप्रियम्।</a-v><a-v>अज्ञानाद्यदि वा ज्ञानान्न तस्या जीवितं प्रियम्॥ १६</a-v></p>
<p id="3.52.17"><a-v>तथोक्त्वा राक्षसीस्तास्तु राक्षसेन्द्रः प्रतापवान्।</a-v><a-v>निष्क्रम्यान्तःपुरात्तस्मात्किं कृत्यमिति चिन्तयन्।</a-v><a-v>ददर्शाष्टौ महावीर्यान्राक्षसान्पिशिताशनान्॥ १७</a-v></p>
<p id="3.52.18"><a-v>स तान्दृष्ट्वा महावीर्यो वरदानेन मोहितः।</a-v><a-v>उवाचैतानिदं वाक्यं प्रशस्य बलवीर्यतः॥ १८</a-v></p>
<p id="3.52.19"><a-v>नानाप्रहरणाः क्षिप्रमितो गच्छत सत्वराः।</a-v><a-v>जनस्थानं हतस्थानं भूतपूर्वं खरालयम्॥ १९</a-v></p>
<p id="3.52.20"><a-v>तत्रोष्यतां जनस्थाने शून्ये निहतराक्षसे।</a-v><a-v>पौरुषं बलमाश्रित्य त्रासमुत्सृज्य दूरतः॥ २०</a-v></p>
<p id="3.52.21"><a-v>बलं हि सुमहद्यन्मे जनस्थाने निवेशितम्।</a-v><a-v>सदूषणखरं युद्धे हतं तद्रामसायकैः॥ २१</a-v></p>
<p id="3.52.22"><a-v>ततः क्रोधो ममापूर्वो धैर्यस्योपरि वर्धते।</a-v><a-v>वैरं च सुमहज्जातं रामं प्रति सुदारुणम्॥ २२</a-v></p>
<p id="3.52.23"><a-v>निर्यातयितुमिच्छामि तच्च वैरमहं रिपोः।</a-v><a-v>न हि लप्स्याम्यहं निद्रामहत्वा संयुगे रिपुम्॥ २३</a-v></p>
<p id="3.52.24"><a-v>तं त्विदानीमहं हत्वा खरदूषणघातिनम्।</a-v><a-v>रामं शर्मोपलप्स्यामि धनं लब्ध्वेव निर्धनः॥ २४</a-v></p>
<p id="3.52.25"><a-v>जनस्थाने वसद्भिस्तु भवद्भी राममाश्रिता।</a-v><a-v>प्रवृत्तिरुपनेतव्या किं करोतीति तत्त्वतः॥ २५</a-v></p>
<p id="3.52.26"><a-v>अप्रमादाच्च गन्तव्यं सर्वैरेव निशाचरैः।</a-v><a-v>कर्तव्यश्च सदा यत्नो राघवस्य वधं प्रति॥ २६</a-v></p>
<p id="3.52.27"><a-v>युष्माकं हि बलज्ञोऽहं बहुशो रणमूर्धनि।</a-v><a-v>अतश्चास्मिञ्जनस्थाने मया यूयं नियोजिताः॥ २७</a-v></p>
<p id="3.52.28"><a-v>ततः प्रियं वाक्यमुपेत्य राक्षसा</a-v><a-v>महार्थमष्टावभिवाद्य रावणम्।</a-v><a-v>विहाय लङ्कां सहिताः प्रतस्थिरे</a-v><a-v>यतो जनस्थानमलक्ष्यदर्शनाः॥ २८</a-v></p>
<p id="3.52.29"><a-v>ततस्तु सीतामुपलभ्य रावणः</a-v><a-v>सुसंप्रहृष्टः परिगृह्य मैथिलीम्।</a-v><a-v>प्रसज्य रामेण च वैरमुत्तमं</a-v><a-v>बभूव मोहान्मुदितः स राक्षसः॥ २९</a-v></p>
<p><a-v>इति श्रीरामायणे अरण्यकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
