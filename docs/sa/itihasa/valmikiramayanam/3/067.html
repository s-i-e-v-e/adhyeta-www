<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/067.sxml"><a-title>वाल्मीकिरामायणम् अरण्यकाण्डम् ६७ सर्गः</a-title><a-meta>
<p>Unique Words: 295</p>
</a-meta><hr><a-sec><p id="3.67.1"><a-v>पुरा राम महाबाहो महाबलपराक्रम।</a-v><a-v>रूपमासीन्ममाचिन्त्यं त्रिषु लोकेषु विश्रुतम्।</a-v><a-v>यथा सोमस्य शक्रस्य सूर्यस्य च यथा वपुः॥ १</a-v></p>
<p id="3.67.2"><a-v>सोऽहं रूपमिदं कृत्वा लोकवित्रासनं महत्।</a-v><a-v>ऋषीन्वनगतान्राम त्रासयामि ततस्ततः॥ २</a-v></p>
<p id="3.67.3"><a-v>ततः स्थूलशिरा नाम महर्षिः कोपितो मया।</a-v><a-v>संचिन्वन्विविधं वन्यं रूपेणानेन धर्षितः॥ ३</a-v></p>
<p id="3.67.4"><a-v>तेनाहमुक्तः प्रेक्ष्यैवं घोरशापाभिधायिना।</a-v><a-v>एतदेव नृशंसं ते रूपमस्तु विगर्हितम्॥ ४</a-v></p>
<p id="3.67.5"><a-v>स मया याचितः क्रुद्धः शापस्यान्तो भवेदिति।</a-v><a-v>अभिशापकृतस्येति तेनेदं भाषितं वचः॥ ५</a-v></p>
<p id="3.67.6"><a-v>यदा छित्त्वा भुजौ रामस्त्वां दहेद्विजने वने।</a-v><a-v>तदा त्वं प्राप्स्यसे रूपं स्वमेव विपुलं शुभम्॥ ६</a-v></p>
<p id="3.67.7"><a-v>श्रिया विराजितं पुत्रं दनोस्त्वं विद्धि लक्ष्मण।</a-v><a-v>इन्द्रकोपादिदं रूपं प्राप्तमेवं रणाजिरे॥ ७</a-v></p>
<p id="3.67.8"><a-v>अहं हि तपसोग्रेण पितामहमतोषयम्।</a-v><a-v>दीर्घमायुः स मे प्रादात्ततो मां विभ्रमोऽस्पृशत्॥ ८</a-v></p>
<p id="3.67.9"><a-v>दीर्घमायुर्मया प्राप्तं किं मे शक्रः करिष्यति।</a-v><a-v>इत्येवं बुद्धिमास्थाय रणे शक्रमधर्षयम्॥ ९</a-v></p>
<p id="3.67.10"><a-v>तस्य बाहुप्रमुक्तेन वज्रेण शतपर्वणा।</a-v><a-v>सक्थिनी च शिरश्चैव शरीरे संप्रवेशितम्॥ १०</a-v></p>
<p id="3.67.11"><a-v>स मया याच्यमानः सन्नानयद्यमसादनम्।</a-v><a-v>पितामहवचः सत्यं तदस्त्विति ममाब्रवीत्॥ ११</a-v></p>
<p id="3.67.12"><a-v>अनाहारः कथं शक्तो भग्नसक्थिशिरोमुखः।</a-v><a-v>वज्रेणाभिहतः कालं सुदीर्घमपि जीवितुम्॥ १२</a-v></p>
<p id="3.67.13"><a-v>एवमुक्तस्तु मे शक्रो बाहू योजनमायतौ।</a-v><a-v>प्रादादास्यं च मे कुक्षौ तीक्ष्णदंष्ट्रमकल्पयत्॥ १३</a-v></p>
<p id="3.67.14"><a-v>सोऽहं भुजाभ्यां दीर्घाभ्यां समाकृष्य वनेचरान्।</a-v><a-v>सिंहद्विपमृगव्याघ्रान्भक्षयामि समन्ततः॥ १४</a-v></p>
<p id="3.67.15"><a-v>स तु मामब्रवीदिन्द्रो यदा रामः सलक्ष्मणः।</a-v><a-v>छेत्स्यते समरे बाहू तदा स्वर्गं गमिष्यसि॥ १५</a-v></p>
<p id="3.67.16"><a-v>स त्वं रामोऽसि भद्रं ते नाहमन्येन राघव।</a-v><a-v>शक्यो हन्तुं यथातत्त्वमेवमुक्तं महर्षिणा॥ १६</a-v></p>
<p id="3.67.17"><a-v>अहं हि मतिसाचिव्यं करिष्यामि नरर्षभ।</a-v><a-v>मित्रं चैवोपदेक्ष्यामि युवाभ्यां संस्कृतोऽग्निना॥ १७</a-v></p>
<p id="3.67.18"><a-v>एवमुक्तस्तु धर्मात्मा दनुना तेन राघवः।</a-v><a-v>इदं जगाद वचनं लक्ष्मणस्योपशृण्वतः॥ १८</a-v></p>
<p id="3.67.19"><a-v>रावणेन हृता सीता मम भार्या यशस्विनी।</a-v><a-v>निष्क्रान्तस्य जनस्थानात्सह भ्रात्रा यथासुखम्॥ १९</a-v></p>
<p id="3.67.20"><a-v>नाममात्रं तु जानामि न रूपं तस्य रक्षसः।</a-v><a-v>निवासं वा प्रभावं वा वयं तस्य न विद्महे॥ २०</a-v></p>
<p id="3.67.21"><a-v>शोकार्तानामनाथानामेवं विपरिधावताम्।</a-v><a-v>कारुण्यं सदृशं कर्तुमुपकारे च वर्तताम्॥ २१</a-v></p>
<p id="3.67.22"><a-v>काष्ठान्यानीय शुष्काणि काले भग्नानि कुञ्जरैः।</a-v><a-v>भक्ष्यामस्त्वां वयं वीर श्वभ्रे महति कल्पिते॥ २२</a-v></p>
<p id="3.67.23"><a-v>स त्वं सीतां समाचक्ष्व येन वा यत्र वा हृता।</a-v><a-v>कुरु कल्याणमत्यर्थं यदि जानासि तत्त्वतः॥ २३</a-v></p>
<p id="3.67.24"><a-v>एवमुक्तस्तु रामेण वाक्यं दनुरनुत्तमम्।</a-v><a-v>प्रोवाच कुशलो वक्तुं वक्तारमपि राघवम्॥ २४</a-v></p>
<p id="3.67.25"><a-v>दिव्यमस्ति न मे ज्ञानं नाभिजानामि मैथिलीम्।</a-v><a-v>यस्तां ज्ञास्यति तं वक्ष्ये दग्धः स्वं रूपमास्थितः॥ २५</a-v></p>
<p id="3.67.26"><a-v>अदग्धस्य हि विज्ञातुं शक्तिरस्ति न मे प्रभो।</a-v><a-v>राक्षसं तं महावीर्यं सीता येन हृता तव॥ २६</a-v></p>
<p id="3.67.27"><a-v>विज्ञानं हि महद्भ्रष्टं शापदोषेण राघव।</a-v><a-v>स्वकृतेन मया प्राप्तं रूपं लोकविगर्हितम्॥ २७</a-v></p>
<p id="3.67.28"><a-v>किं तु यावन्न यात्यस्तं सविता श्रान्तवाहनः।</a-v><a-v>तावन्मामवटे क्षिप्त्वा दह राम यथाविधि॥ २८</a-v></p>
<p id="3.67.29"><a-v>दग्धस्त्वयाहमवटे न्यायेन रघुनन्दन।</a-v><a-v>वक्ष्यामि तमहं वीर यस्तं ज्ञास्यति राक्षसं॥ २९</a-v></p>
<p id="3.67.30"><a-v>तेन सख्यं च कर्तव्यं न्याय्यवृत्तेन राघव।</a-v><a-v>कल्पयिष्यति ते प्रीतः साहाय्यं लघुविक्रमः॥ ३०</a-v></p>
<p id="3.67.31"><a-v>न हि तस्यास्त्यविज्ञातं त्रिषु लोकेषु राघव।</a-v><a-v>सर्वान्परिसृतो लोकान्पुरा वै कारणान्तरे॥ ३१</a-v></p>
<p><a-v>इति श्रीरामायणे अरण्यकाण्डे सप्तषष्टितमः सर्गः ॥ ६७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
