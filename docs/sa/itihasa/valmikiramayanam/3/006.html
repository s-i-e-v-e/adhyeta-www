<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/006.sxml"><a-title>वाल्मीकिरामायणम् अरण्यकाण्डम् ६ सर्गः</a-title><a-meta>
<p>Unique Words: 205</p>
</a-meta><hr><a-sec><p id="3.6.1"><a-v>रामस्तु सहितो भ्रात्रा सीतया च परंतपः।</a-v><a-v>सुतीक्ष्णस्याश्रमपदं जगाम सह तैर्द्विजैः॥ १</a-v></p>
<p id="3.6.2"><a-v>स गत्वा दूरमध्वानं नदीस्तीर्त्व बहूदकाः।</a-v><a-v>ददर्श विपुलं शैलं महामेघमिवोन्नतम्॥ २</a-v></p>
<p id="3.6.3"><a-v>ततस्तदिक्ष्वाकुवरौ सततं विविधैर्द्रुमैः।</a-v><a-v>काननं तौ विविशतुः सीतया सह राघवौ॥ ३</a-v></p>
<p id="3.6.4"><a-v>प्रविष्टस्तु वनं घोरं बहुपुष्पफलद्रुमम्।</a-v><a-v>ददर्शाश्रममेकान्ते चीरमालापरिष्कृतम्॥ ४</a-v></p>
<p id="3.6.5"><a-v>तत्र तापसमासीनं मलपङ्कजटाधरम्।</a-v><a-v>रामः सुतीक्ष्णं विधिवत्तपोवृद्धमभाषत॥ ५</a-v></p>
<p id="3.6.6"><a-v>रामोऽहमस्मि भगवन्भवन्तं द्रष्टुमागतः।</a-v><a-v>तन्माभिवद धर्मज्ञ महर्षे सत्यविक्रम॥ ६</a-v></p>
<p id="3.6.7"><a-v>स निरीक्ष्य ततो वीरं रामं धर्मभृतां वरम्।</a-v><a-v>समाश्लिष्य च बाहुभ्यामिदं वचनमब्रवीत्॥ ७</a-v></p>
<p id="3.6.8"><a-v>स्वागतं खलु ते वीर राम धर्मभृतां वर।</a-v><a-v>आश्रमोऽयं त्वयाक्रान्तः सनाथ इव साम्प्रतम्॥ ८</a-v></p>
<p id="3.6.9"><a-v>प्रतीक्षमाणस्त्वामेव नारोहेऽहं महायशः।</a-v><a-v>देवलोकमितो वीर देहं त्यक्त्वा महीतले॥ ९</a-v></p>
<p id="3.6.10"><a-v>चित्रकूटमुपादाय राज्यभ्रष्टोऽसि मे श्रुतः।</a-v><a-v>इहोपयातः काकुत्स्थो देवराजः शतक्रतुः।</a-v><a-v>सर्वाँल्लोकाञ्जितानाह मम पुण्येन कर्मणा॥ १०</a-v></p>
<p id="3.6.11"><a-v>तेषु देवर्षिजुष्टेषु जितेषु तपसा मया।</a-v><a-v>मत्प्रसादात्सभार्यस्त्वं विहरस्व सलक्ष्मणः॥ ११</a-v></p>
<p id="3.6.12"><a-v>तमुग्रतपसं दीप्तं महर्षिं सत्यवादिनम्।</a-v><a-v>प्रत्युवाचात्मवान्रामो ब्रह्माणमिव वासवः॥ १२</a-v></p>
<p id="3.6.13"><a-v>अहमेवाहरिष्यामि स्वयं लोकान्महामुने।</a-v><a-v>आवासं त्वहमिच्छामि प्रदिष्टमिह कानने॥ १३</a-v></p>
<p id="3.6.14"><a-v>भवान्सर्वत्र कुशलः सर्वभूतहिते रतः।</a-v><a-v>आख्यातः शरभङ्गेन गौतमेन महात्मना॥ १४</a-v></p>
<p id="3.6.15"><a-v>एवमुक्तस्तु रामेण महर्षिर्लोकविश्रुतः।</a-v><a-v>अब्रवीन्मधुरं वाक्यं हर्षेण महताप्लुतः॥ १५</a-v></p>
<p id="3.6.16"><a-v>अयमेवाश्रमो राम गुणवान्रम्यतामिह।</a-v><a-v>ऋषिसंघानुचरितः सदा मूलफलैर्युतः॥ १६</a-v></p>
<p id="3.6.17"><a-v>इममाश्रममागम्य मृगसंघा महायशाः।</a-v><a-v>अटित्वा प्रतिगच्छन्ति लोभयित्वाकुतोभयाः॥ १७</a-v></p>
<p id="3.6.18"><a-v>तच्छ्रुत्वा वचनं तस्य महर्षेर्लक्ष्मणाग्रजः।</a-v><a-v>उवाच वचनं धीरो विकृष्य सशरं धनुः॥ १८</a-v></p>
<p id="3.6.19"><a-v>तानहं सुमहाभाग मृगसंघान्समागतान्।</a-v><a-v>हन्यां निशितधारेण शरेणाशनिवर्चसा॥ १९</a-v></p>
<p id="3.6.20"><a-v>भवांस्तत्राभिषज्येत किं स्यात्कृच्छ्रतरं ततः।</a-v><a-v>एतस्मिन्नाश्रमे वासं चिरं तु न समर्थये॥ २०</a-v></p>
<p id="3.6.21"><a-v>तमेवमुक्त्वा वरदं रामः संध्यामुपागमत्।</a-v><a-v>अन्वास्य पश्चिमां संध्यां तत्र वासमकल्पयत्॥ २१</a-v></p>
<p id="3.6.22"><a-v>ततः शुभं तापसभोज्यमन्नं</a-v><a-v>स्वयं सुतीक्ष्णः पुरुषर्षभाभ्याम्।</a-v><a-v>ताभ्यां सुसत्कृत्य ददौ महात्मा</a-v><a-v>संध्यानिवृत्तौ रजनीं समीक्ष्य॥ २२</a-v></p>
<p><a-v>इति श्रीरामायणे अरण्यकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
