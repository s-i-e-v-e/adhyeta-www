<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/056.sxml"><a-title>वाल्मीकिरामायणम् अरण्यकाण्डम् ५६ सर्गः</a-title><a-meta>
<p>Unique Words: 191</p>
</a-meta><hr><a-sec><p id="3.56.1"><a-v>स दृष्ट्वा लक्ष्मणं दीनं शून्ये दशरथात्मजः।</a-v><a-v>पर्यपृच्छत धर्मात्मा वैदेहीमागतं विना॥ १</a-v></p>
<p id="3.56.2"><a-v>प्रस्थितं दण्डकारण्यं या मामनुजगाम ह।</a-v><a-v>क्व सा लक्ष्मण वैदेही यां हित्वा त्वमिहागतः॥ २</a-v></p>
<p id="3.56.3"><a-v>राज्यभ्रष्टस्य दीनस्य दण्डकान्परिधावतः।</a-v><a-v>क्व सा दुःखसहाया मे वैदेही तनुमध्यमा॥ ३</a-v></p>
<p id="3.56.4"><a-v>यां विना नोत्सहे वीर मुहूर्तमपि जीवितुम्।</a-v><a-v>क्व सा प्राणसहाया मे सीता सुरसुतोपमा॥ ४</a-v></p>
<p id="3.56.5"><a-v>पतित्वममराणां वा पृथिव्याश्चापि लक्ष्मण।</a-v><a-v>विना तां तपनीयाभां नेच्छेयं जनकात्मजाम्॥ ५</a-v></p>
<p id="3.56.6"><a-v>कच्चिज्जीवति वैदेही प्राणैः प्रियतरा मम।</a-v><a-v>कच्चित्प्रव्राजनं सौम्य न मे मिथ्या भविष्यति॥ ६</a-v></p>
<p id="3.56.7"><a-v>सीतानिमित्तं सौमित्रे मृते मयि गते त्वयि।</a-v><a-v>कच्चित्सकामा सुखिता कैकेयी सा भविष्यति॥ ७</a-v></p>
<p id="3.56.8"><a-v>सपुत्रराज्यां सिद्धार्थां मृतपुत्रा तपस्विनी।</a-v><a-v>उपस्थास्यति कौसल्या कच्चिन्सौम्य न कैकयीम्॥ ८</a-v></p>
<p id="3.56.9"><a-v>यदि जीवति वैदेही गमिष्याम्याश्रमं पुनः।</a-v><a-v>सुवृत्ता यदि वृत्ता सा प्राणांस्त्यक्ष्यामि लक्ष्मण॥ ९</a-v></p>
<p id="3.56.10"><a-v>यदि मामाश्रमगतं वैदेही नाभिभाषते।</a-v><a-v>पुनः प्रहसिता सीता विनशिष्यामि लक्ष्मण॥ १०</a-v></p>
<p id="3.56.11"><a-v>ब्रूहि लक्ष्मण वैदेही यदि जीवति वा न वा।</a-v><a-v>त्वयि प्रमत्ते रक्षोभिर्भक्षिता वा तपस्विनी॥ ११</a-v></p>
<p id="3.56.12"><a-v>सुकुमारी च बाला च नित्यं चादुःखदर्शिनी।</a-v><a-v>मद्वियोगेन वैदेही व्यक्तं शोचति दुर्मनाः॥ १२</a-v></p>
<p id="3.56.13"><a-v>सर्वथा रक्षसा तेन जिह्मेन सुदुरात्मना।</a-v><a-v>वदता लक्ष्मणेत्युच्चैस्तवापि जनितं भयम्॥ १३</a-v></p>
<p id="3.56.14"><a-v>श्रुतश्च शङ्के वैदेह्या स स्वरः सदृशो मम।</a-v><a-v>त्रस्तया प्रेषितस्त्वं च द्रष्टुं मां शीघ्रमागतः॥ १४</a-v></p>
<p id="3.56.15"><a-v>सर्वथा तु कृतं कष्टं सीतामुत्सृजता वने।</a-v><a-v>प्रतिकर्तुं नृशंसानां रक्षसां दत्तमन्तरम्॥ १५</a-v></p>
<p id="3.56.16"><a-v>दुःखिताः खरघातेन राक्षसाः पिशिताशनाः।</a-v><a-v>तैः सीता निहता घोरैर्भविष्यति न संशयः॥ १६</a-v></p>
<p id="3.56.17"><a-v>अहोऽस्मि व्यसने मग्नः सर्वथा रिपुनाशन।</a-v><a-v>किं त्विदानीं करिष्यामि शङ्के प्राप्तव्यमीदृशम्॥ १७</a-v></p>
<p id="3.56.18"><a-v>इति सीतां वरारोहां चिन्तयन्नेव राघवः।</a-v><a-v>आजगाम जनस्थानं त्वरया सहलक्ष्मणः॥ १८</a-v></p>
<p id="3.56.19"><a-v>विगर्हमाणोऽनुजमार्तरूपं</a-v><a-v>क्षुधा श्रमाच्चैव पिपासया च।</a-v><a-v>विनिःश्वसञ्शुष्कमुखो विषण्णः</a-v><a-v>प्रतिश्रयं प्राप्य समीक्ष्य शून्यम्॥ १९</a-v></p>
<p id="3.56.20"><a-v>स्वमाश्रमं संप्रविगाह्य वीरो</a-v><a-v>विहारदेशाननुसृत्य कांश्चित्।</a-v><a-v>एतत्तदित्येव निवासभूमौ</a-v><a-v>प्रहृष्टरोमा व्यथितो बभूव॥ २०</a-v></p>
<p><a-v>इति श्रीरामायणे अरण्यकाण्डे षट्पञ्चाशः सर्गः ॥ ५६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
