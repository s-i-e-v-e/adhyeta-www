<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/023.sxml"><a-title>वाल्मीकिरामायणम् अरण्यकाण्डम् २३ सर्गः</a-title><a-meta>
<p>Unique Words: 245</p>
</a-meta><hr><a-sec><p id="3.23.1"><a-v>आश्रमं प्रति याते तु खरे खरपराक्रमे।</a-v><a-v>तानेवौत्पातिकान्रामः सह भ्रात्रा ददर्श ह॥ १</a-v></p>
<p id="3.23.2"><a-v>तानुत्पातान्महाघोरानुत्थितान्रोमहर्षणान्।</a-v><a-v>प्रजानामहितान्दृष्ट्वा वाक्यं लक्ष्मणमब्रवीत्॥ २</a-v></p>
<p id="3.23.3"><a-v>इमान्पश्य महाबाहो सर्वभूतापहारिणः।</a-v><a-v>समुत्थितान्महोत्पातान्संहर्तुं सर्वराक्षसान्॥ ३</a-v></p>
<p id="3.23.4"><a-v>अमी रुधिरधारास्तु विसृजन्तः खरस्वनान्।</a-v><a-v>व्योम्नि मेघा विवर्तन्ते परुषा गर्दभारुणाः॥ ४</a-v></p>
<p id="3.23.5"><a-v>सधूमाश्च शराः सर्वे मम युद्धाभिनन्दिनः।</a-v><a-v>रुक्मपृष्ठानि चापानि विवेष्टन्ते च लक्ष्मण॥ ५</a-v></p>
<p id="3.23.6"><a-v>यादृशा इह कूजन्ति पक्षिणो वनचारिणः।</a-v><a-v>अग्रतो नो भयं प्राप्तं संशयो जीवितस्य च॥ ६</a-v></p>
<p id="3.23.7"><a-v>संप्रहारस्तु सुमहान्भविष्यति न संशयः।</a-v><a-v>अयमाख्याति मे बाहुः स्फुरमाणो मुहुर्मुहुः॥ ७</a-v></p>
<p id="3.23.8"><a-v>संनिकर्षे तु नः शूर जयं शत्रोः पराजयम्।</a-v><a-v>सुप्रभं च प्रसन्नं च तव वक्त्रं हि लक्ष्यते॥ ८</a-v></p>
<p id="3.23.9"><a-v>उद्यतानां हि युद्धार्थं येषां भवति लक्ष्मणः।</a-v><a-v>निष्प्रभं वदनं तेषां भवत्यायुः परिक्षयः॥ ९</a-v></p>
<p id="3.23.10"><a-v>अनागतविधानं तु कर्तव्यं शुभमिच्छता।</a-v><a-v>आपदं शङ्कमानेन पुरुषेण विपश्चिता॥ १०</a-v></p>
<p id="3.23.11"><a-v>तस्माद्गृहीत्वा वैदेहीं शरपाणिर्धनुर्धरः।</a-v><a-v>गुहामाश्रयशैलस्य दुर्गां पादपसंकुलाम्॥ ११</a-v></p>
<p id="3.23.12"><a-v>प्रतिकूलितुमिच्छामि न हि वाक्यमिदं त्वया।</a-v><a-v>शापितो मम पादाभ्यां गम्यतां वत्स माचिरम्॥ १२</a-v></p>
<p id="3.23.13"><a-v>एवमुक्तस्तु रामेण लक्ष्मणः सह सीतया।</a-v><a-v>शरानादाय चापं च गुहां दुर्गां समाश्रयत्॥ १३</a-v></p>
<p id="3.23.14"><a-v>तस्मिन्प्रविष्टे तु गुहां लक्ष्मणे सह सीतया।</a-v><a-v>हन्त निर्युक्तमित्युक्त्वा रामः कवचमाविशत्॥ १४</a-v></p>
<p id="3.23.15"><a-v>सा तेनाग्निनिकाशेन कवचेन विभूषितः।</a-v><a-v>बभूव रामस्तिमिरे विधूमोऽग्निरिवोत्थितः॥ १५</a-v></p>
<p id="3.23.16"><a-v>स चापमुद्यम्य महच्छरानादाय वीर्यवान्।</a-v><a-v>बभूवावस्थितस्तत्र ज्यास्वनैः पूरयन्दिशः॥ १६</a-v></p>
<p id="3.23.17"><a-v>ततो देवाः सगन्धर्वाः सिद्धाश्च सह चारणैः।</a-v><a-v>ऊचुः परमसंत्रस्ता गुह्यकाश्च परस्परम्॥ १७</a-v></p>
<p id="3.23.18"><a-v>चतुर्दश सहस्राणि रक्षसां भीमकर्मणाम्।</a-v><a-v>एकश्च रामो धर्मात्मा कथं युद्धं भविष्यति॥ १८</a-v></p>
<p id="3.23.19"><a-v>ततो गम्भीरनिर्ह्रादं घोरवर्मायुधध्वजम्।</a-v><a-v>अनीकं यातुधानानां समन्तात्प्रत्यदृश्यत॥ १९</a-v></p>
<p id="3.23.20"><a-v>सिंहनादं विसृजतामन्योन्यमभिगर्जताम्।</a-v><a-v>चापानि विस्फरयतां जृम्भतां चाप्यभीक्ष्णशः॥ २०</a-v></p>
<p id="3.23.21"><a-v>विप्रघुष्टस्वनानां च दुन्दुभींश्चापि निघ्नताम्।</a-v><a-v>तेषां सुतुमुलः शब्दः पूरयामास तद्वनम्॥ २१</a-v></p>
<p id="3.23.22"><a-v>तेन शब्देन वित्रस्ताः श्वापदा वनचारिणः।</a-v><a-v>दुद्रुवुर्यत्र निःशब्दं पृष्ठतो नावलोकयन्॥ २२</a-v></p>
<p id="3.23.23"><a-v>तत्त्वनीकं महावेगं रामं समुपसर्पत।</a-v><a-v>घृतनानाप्रहरणं गम्भीरं सागरोपमम्॥ २३</a-v></p>
<p id="3.23.24"><a-v>रामोऽपि चारयंश्चक्षुः सर्वतो रणपण्डितः।</a-v><a-v>ददर्श खरसैन्यं तद्युद्धाभिमुखमुद्यतम्॥ २४</a-v></p>
<p id="3.23.25"><a-v>वितत्य च धनुर्भीमं तूण्याश्चोद्धृत्य सायकान्।</a-v><a-v>क्रोधमाहारयत्तीव्रं वधार्थं सर्वरक्षसाम्॥ २५</a-v></p>
<p id="3.23.26"><a-v>दुष्प्रेक्ष्यः सोऽभवत्क्रुद्धो युगान्ताग्निरिव ज्वलन्।</a-v><a-v>तं दृष्ट्वा तेजसाविष्टं प्राव्यथन्वनदेवताः॥ २६</a-v></p>
<p id="3.23.27"><a-v>तस्य क्रुद्धस्य रूपं तु रामस्य ददृशे तदा।</a-v><a-v>दक्षस्येव क्रतुं हन्तुमुद्यतस्य पिनाकिनः॥ २७</a-v></p>
<p><a-v>इति श्रीरामायणे अरण्यकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
