<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/004.sxml"><a-title>वाल्मीकिरामायणम् अरण्यकाण्डम् ४ सर्गः</a-title><a-meta>
<p>Unique Words: 327</p>
</a-meta><hr><a-sec><p id="3.4.1"><a-v>हत्वा तु तं भीमबलं विराधं राक्षसं वने।</a-v><a-v>ततः सीतां परिष्वज्य समाश्वास्य च वीर्यवान्।</a-v><a-v>अब्रवील्लक्ष्मणां रामो भ्रातरं दीप्ततेजसं॥ १</a-v></p>
<p id="3.4.2"><a-v>कष्टं वनमिदं दुर्गं न च स्मो वनगोचराः।</a-v><a-v>अभिगच्छामहे शीघ्रं शरभङ्गं तपोधनम्॥ २</a-v></p>
<p id="3.4.3"><a-v>आश्रमं शरभङ्गस्य राघवोऽभिजगाम ह॥ ३</a-v></p>
<p id="3.4.4"><a-v>तस्य देवप्रभावस्य तपसा भावितात्मनः।</a-v><a-v>समीपे शरभङ्गस्य ददर्श महदद्भुतम्॥ ४</a-v></p>
<p id="3.4.5"><a-v>विभ्राजमानं वपुषा सूर्यवैश्वानरोपमम्।</a-v><a-v>असंस्पृशन्तं वसुधां ददर्श विबुधेश्वरम्॥ ५</a-v></p>
<p id="3.4.6"><a-v>सुप्रभाभरणं देवं विरजोऽम्बरधारिणम्।</a-v><a-v>तद्विधैरेव बहुभिः पूज्यमानं महात्मभिः॥ ६</a-v></p>
<p id="3.4.7"><a-v>हरिभिर्वाजिभिर्युक्तमन्तरिक्षगतं रथम्।</a-v><a-v>ददर्शादूरतस्तस्य तरुणादित्यसंनिभम्॥ ७</a-v></p>
<p id="3.4.8"><a-v>पाण्डुराभ्रघनप्रख्यं चन्द्रमण्डलसंनिभम्।</a-v><a-v>अपश्यद्विमलं छत्रं चित्रमाल्योपशोभितम्॥ ८</a-v></p>
<p id="3.4.9"><a-v>चामरव्यजने चाग्र्ये रुक्मदण्डे महाधने।</a-v><a-v>गृहीते वननारीभ्यां धूयमाने च मूर्धनि॥ ९</a-v></p>
<p id="3.4.10"><a-v>गन्धर्वामरसिद्धाश्च बहवः परमर्षयः।</a-v><a-v>अन्तरिक्षगतं देवं वाग्भिरग्र्याभिरीडिरे॥ १०</a-v></p>
<p id="3.4.11"><a-v>दृष्ट्वा शतक्रतुं तत्र रामो लक्ष्मणमब्रवीत्।</a-v><a-v>ये हयाः पुरुहूतस्य पुरा शक्रस्य नः श्रुताः।</a-v><a-v>अन्तरिक्षगता दिव्यास्त इमे हरयो ध्रुवम्॥ ११</a-v></p>
<p id="3.4.12"><a-v>इमे च पुरुषव्याघ्र ये तिष्ठन्त्यभितो रथम्।</a-v><a-v>शतं शतं कुण्डलिनो युवानः खड्गपाणयः॥ १२</a-v></p>
<p id="3.4.13"><a-v>उरोदेशेषु सर्वेषां हारा ज्वलनसंनिभाः।</a-v><a-v>रूपं बिभ्रति सौमित्रे पञ्चविंशतिवार्षिकम्॥ १३</a-v></p>
<p id="3.4.14"><a-v>एतद्धि किल देवानां वयो भवति नित्यदा।</a-v><a-v>यथेमे पुरुषव्याघ्रा दृश्यन्ते प्रियदर्शनाः॥ १४</a-v></p>
<p id="3.4.15"><a-v>इहैव सह वैदेह्या मुहूर्तं तिष्ठ लक्ष्मण।</a-v><a-v>यावज्जनाम्यहं व्यक्तं क एष द्युतिमान्रथे॥ १५</a-v></p>
<p id="3.4.16"><a-v>तमेवमुक्त्वा सौमित्रिमिहैव स्थीयतामिति।</a-v><a-v>अभिचक्राम काकुत्स्थः शरभङ्गाश्रमं प्रति॥ १६</a-v></p>
<p id="3.4.17"><a-v>ततः समभिगच्छन्तं प्रेक्ष्य रामं शचीपतिः।</a-v><a-v>शरभङ्गमनुज्ञाप्य विबुधानिदमब्रवीत्॥ १७</a-v></p>
<p id="3.4.18"><a-v>इहोपयात्यसौ रामो यावन्मां नाभिभाषते।</a-v><a-v>निष्ठां नयत तावत्तु ततो मां द्रष्टुमर्हति॥ १८</a-v></p>
<p id="3.4.19"><a-v>जितवन्तं कृतार्थं च द्रष्टाहमचिरादिमम्।</a-v><a-v>कर्म ह्यनेन कर्तव्यं महदन्यैः सुदुष्करम्॥ १९</a-v></p>
<p id="3.4.20"><a-v>इति वज्री तमामन्त्र्य मानयित्वा च तापसं।</a-v><a-v>रथेन हरियुक्तेन ययौ दिवमरिंदमः॥ २०</a-v></p>
<p id="3.4.21"><a-v>प्रयाते तु सहस्राक्षे राघवः सपरिच्छदः।</a-v><a-v>अग्निहोत्रमुपासीनं शरभङ्गमुपागमत्॥ २१</a-v></p>
<p id="3.4.22"><a-v>तस्य पादौ च संगृह्य रामः सीता च लक्ष्मणः।</a-v><a-v>निषेदुस्तदनुज्ञाता लब्धवासा निमन्त्रिताः॥ २२</a-v></p>
<p id="3.4.23"><a-v>ततः शक्रोपयानं तु पर्यपृच्छत्स राघवः।</a-v><a-v>शरभङ्गश्च तत्सर्वं राघवाय न्यवेदयत्॥ २३</a-v></p>
<p id="3.4.24"><a-v>मामेष वरदो राम ब्रह्मलोकं निनीषति।</a-v><a-v>जितमुग्रेण तपसा दुष्प्रापमकृतात्मभिः॥ २४</a-v></p>
<p id="3.4.25"><a-v>अहं ज्ञात्वा नरव्याघ्र वर्तमानमदूरतः।</a-v><a-v>ब्रह्मलोकं न गच्छामि त्वामदृष्ट्वा प्रियातिथिम्॥ २५</a-v></p>
<p id="3.4.26"><a-v>समागम्य गमिष्यामि त्रिदिवं देवसेवितम्।</a-v><a-v>अक्षया नरशार्दूल जिता लोका मया शुभाः।</a-v><a-v>ब्राह्म्याश्च नाकपृष्ठ्याश्च प्रतिगृह्णीष्व मामकान्॥ २६</a-v></p>
<p id="3.4.27"><a-v>एवमुक्तो नरव्याघ्रः सर्वशास्त्रविशारदः।</a-v><a-v>ऋषिणा शरभङ्गेन राघवो वाक्यमब्रवीत्॥ २७</a-v></p>
<p id="3.4.28"><a-v>अहमेवाहरिष्यामि सर्वाँल्लोकान्महामुने।</a-v><a-v>आवासं त्वहमिच्छामि प्रदिष्टमिह कानने॥ २८</a-v></p>
<p id="3.4.29"><a-v>राघवेणैवमुक्तस्तु शक्रतुल्यबलेन वै।</a-v><a-v>शरभङ्गो महाप्राज्ञः पुनरेवाब्रवीद्वचः॥ २९</a-v></p>
<p id="3.4.30"><a-v>सुतीक्ष्णमभिगच्छ त्वं शुचौ देशे तपस्विनम्।</a-v><a-v>रमणीये वनोद्देशे स ते वासं विधास्यति॥ ३०</a-v></p>
<p id="3.4.31"><a-v>एष पन्था नरव्याघ्र मुहूर्तं पश्य तात माम्।</a-v><a-v>यावज्जहामि गात्राणि जीर्णं त्वचमिवोरगः॥ ३१</a-v></p>
<p id="3.4.32"><a-v>ततोऽग्निं स समाधाय हुत्वा चाज्येन मन्त्रवित्।</a-v><a-v>शरभङ्गो महातेजाः प्रविवेश हुताशनम्॥ ३२</a-v></p>
<p id="3.4.33"><a-v>तस्य रोमाणि केशांश्च ददाहाग्निर्महात्मनः।</a-v><a-v>जीर्णं त्वचं तथास्थीनि यच्च मांसं च शोणितम्॥ ३३</a-v></p>
<p id="3.4.34"><a-v>स च पावकसंकाशः कुमारः समपद्यत।</a-v><a-v>उत्थायाग्निचयात्तस्माच्छरभङ्गो व्यरोचत॥ ३४</a-v></p>
<p id="3.4.35"><a-v>स लोकानाहिताग्नीनामृषीणां च महात्मनाम्।</a-v><a-v>देवानां च व्यतिक्रम्य ब्रह्मलोकं व्यरोहत॥ ३५</a-v></p>
<p id="3.4.36"><a-v>स पुण्यकर्मा भुवने द्विजर्षभः पितामहं सानुचरं ददर्श ह।</a-v><a-v>पितामहश्चापि समीक्ष्य तं द्विजं ननन्द सुस्वागतमित्युवाच ह॥ ३६</a-v></p>
<p><a-v>इति श्रीरामायणे अरण्यकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
