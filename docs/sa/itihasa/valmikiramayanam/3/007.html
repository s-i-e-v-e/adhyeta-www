<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/007.sxml"><a-title>वाल्मीकिरामायणम् अरण्यकाण्डम् ७ सर्गः</a-title><a-meta>
<p>Unique Words: 159</p>
</a-meta><hr><a-sec><p id="3.7.1"><a-v>रामस्तु सहसौमित्रिः सुतीक्ष्णेनाभिपूजितः।</a-v><a-v>परिणम्य निशां तत्र प्रभाते प्रत्यबुध्यत॥ १</a-v></p>
<p id="3.7.2"><a-v>उत्थाय तु यथाकालं राघवः सह सीतया।</a-v><a-v>उपास्पृशत्सुशीतेन जलेनोत्पलगन्धिना॥ २</a-v></p>
<p id="3.7.3"><a-v>अथ तेऽग्निं सुरांश्चैव वैदेही रामलक्ष्मणौ।</a-v><a-v>काल्यं विधिवदभ्यर्च्य तपस्विशरणे वने॥ ३</a-v></p>
<p id="3.7.4"><a-v>उदयन्न्तं दिनकरं दृष्ट्वा विगतकल्मषाः।</a-v><a-v>सुतीक्ष्णमभिगम्येदं श्लक्ष्णं वचनमब्रुवन्॥ ४</a-v></p>
<p id="3.7.5"><a-v>सुखोषिताः स्म भगवंस्त्वया पूज्येन पूजिताः।</a-v><a-v>आपृच्छामः प्रयास्यामो मुनयस्त्वरयन्ति नः॥ ५</a-v></p>
<p id="3.7.6"><a-v>त्वरामहे वयं द्रष्टुं कृत्स्नमाश्रममण्डलम्।</a-v><a-v>ऋषीणां पुण्यशीलानां दण्डकारण्यवासिनाम्॥ ६</a-v></p>
<p id="3.7.7"><a-v>अभ्यनुज्ञातुमिच्छामः सहैभिर्मुनिपुङ्गवैः।</a-v><a-v>धर्मनित्यैस्तपोदान्तैर्विशिखैरिव पावकैः॥ ७</a-v></p>
<p id="3.7.8"><a-v>अविषह्यातपो यावत्सूर्यो नातिविराजिते।</a-v><a-v>अमार्गेणागतां लक्ष्मीं प्राप्येवान्वयवर्जितः॥ ८</a-v></p>
<p id="3.7.9"><a-v>तावदिच्छामहे गन्तुमित्युक्त्वा चरणौ मुनेः।</a-v><a-v>ववन्दे सहसौमित्रिः सीतया सह राघवः॥ ९</a-v></p>
<p id="3.7.10"><a-v>तौ संस्पृशन्तौ चरणावुत्थाप्य मुनिपुंगवः।</a-v><a-v>गाढमालिङ्ग्य सस्नेहमिदं वचनमब्रवीत्॥ १०</a-v></p>
<p id="3.7.11"><a-v>अरिष्टं गच्छ पन्थानं राम सौमित्रिणा सह।</a-v><a-v>सीतया चानया सार्धं छाययेवानुवृत्तया॥ ११</a-v></p>
<p id="3.7.12"><a-v>पश्याश्रमपदं रम्यं दण्डकारण्यवासिनाम्।</a-v><a-v>एषां तपस्विनां वीर तपसा भावितात्मनाम्॥ १२</a-v></p>
<p id="3.7.13"><a-v>सुप्राज्यफलमूलानि पुष्पितानि वनानि च।</a-v><a-v>प्रशान्तमृगयूथानि शान्तपक्षिगणानि च॥ १३</a-v></p>
<p id="3.7.14"><a-v>फुल्लपङ्कजषडानि प्रसन्नसलिलानि च।</a-v><a-v>कारण्डवविकीर्णानि तटाकानि सरांसि च॥ १४</a-v></p>
<p id="3.7.15"><a-v>द्रक्ष्यसे दृष्टिरम्याणि गिरिप्रस्रवणानि च।</a-v><a-v>रमणीयान्यरण्यानि मयूराभिरुतानि च॥ १५</a-v></p>
<p id="3.7.16"><a-v>गम्यतां वत्स सौमित्रे भवानपि च गच्छतु।</a-v><a-v>आगन्तव्यं च ते दृष्ट्वा पुनरेवाश्रमं मम॥ १६</a-v></p>
<p id="3.7.17"><a-v>एवमुक्तस्तथेत्युक्त्वा काकुत्स्थः सहलक्ष्मणः।</a-v><a-v>प्रदक्षिणं मुनिं कृता प्रस्थातुमुपचक्रमे॥ १७</a-v></p>
<p id="3.7.18"><a-v>ततः शुभतरे तूणी धनुषी चायतेक्षणा।</a-v><a-v>ददौ सीता तयोर्भ्रात्रोः खड्गौ च विमलौ ततः॥ १८</a-v></p>
<p id="3.7.19"><a-v>आबध्य च शुभे तूणी चापे चादाय सस्वने।</a-v><a-v>निष्क्रान्तावाश्रमाद्गन्तुमुभौ तौ रामलक्ष्मणौ॥ १९</a-v></p>
<p><a-v>इति श्रीरामायणे अरण्यकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
