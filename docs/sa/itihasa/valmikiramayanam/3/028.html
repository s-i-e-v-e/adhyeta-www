<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/028.sxml"><a-title>वाल्मीकिरामायणम् अरण्यकाण्डम् २८ सर्गः</a-title><a-meta>
<p>Unique Words: 261</p>
</a-meta><hr><a-sec><p id="3.28.1"><a-v>खरं तु विरथं रामो गदापाणिमवस्थितम्।</a-v><a-v>मृदुपूर्वं महातेजाः परुषं वाक्यमब्रवीत्॥ १</a-v></p>
<p id="3.28.2"><a-v>गजाश्वरथसंबाधे बले महति तिष्ठता।</a-v><a-v>कृतं सुदारुणं कर्म सर्वलोकजुगुप्सितम्॥ २</a-v></p>
<p id="3.28.3"><a-v>उद्वेजनीयो भूतानां नृशंसः पापकर्मकृत्।</a-v><a-v>त्रयाणामपि लोकानामीश्वरोऽपि न तिष्ठति॥ ३</a-v></p>
<p id="3.28.4"><a-v>कर्म लोकविरुद्धं तु कुर्वाणं क्षणदाचर।</a-v><a-v>तीक्ष्णं सर्वजनो हन्ति सर्पं दुष्टमिवागतम्॥ ४</a-v></p>
<p id="3.28.5"><a-v>लोभात्पापानि कुर्वाणः कामाद्वा यो न बुध्यते।</a-v><a-v>भ्रष्टः पश्यति तस्यान्तं ब्राह्मणी करकादिव॥ ५</a-v></p>
<p id="3.28.6"><a-v>वसतो दण्डकारण्ये तापसान्धर्मचारिणः।</a-v><a-v>किं नु हत्वा महाभागान्फलं प्राप्स्यसि राक्षस॥ ६</a-v></p>
<p id="3.28.7"><a-v>न चिरं पापकर्माणः क्रूरा लोकजुगुप्सिताः।</a-v><a-v>ऐश्वर्यं प्राप्य तिष्ठन्ति शीर्णमूला इव द्रुमाः॥ ७</a-v></p>
<p id="3.28.8"><a-v>अवश्यं लभते कर्ता फलं पापस्य कर्मणः।</a-v><a-v>घोरं पर्यागते काले द्रुमः पुष्पमिवार्तवम्॥ ८</a-v></p>
<p id="3.28.9"><a-v>नचिरात्प्राप्यते लोके पापानां कर्मणां फलम्।</a-v><a-v>सविषाणामिवान्नानां भुक्तानां क्षणदाचर॥ ९</a-v></p>
<p id="3.28.10"><a-v>पापमाच्चरतां घोरं लोकस्याप्रियमिच्छताम्।</a-v><a-v>अहमासादितो राजा प्राणान्हन्तुं निशाचर॥ १०</a-v></p>
<p id="3.28.11"><a-v>अद्य हि त्वां मया मुक्ताः शराः काञ्चनभूषणाः।</a-v><a-v>विदार्य निपतिष्यन्ति वल्मीकमिव पन्नगाः॥ ११</a-v></p>
<p id="3.28.12"><a-v>ये त्वया दण्डकारण्ये भक्षिता धर्मचारिणः।</a-v><a-v>तानद्य निहतः संख्ये ससैन्योऽनुगमिष्यसि॥ १२</a-v></p>
<p id="3.28.13"><a-v>अद्य त्वां निहतं बाणैः पश्यन्तु परमर्षयः।</a-v><a-v>निरयस्थं विमानस्था ये त्वया हिंसिताः पुरा॥ १३</a-v></p>
<p id="3.28.14"><a-v>प्रहर त्वं यथाकामं कुरु यत्नं कुलाधम।</a-v><a-v>अद्य ते पातयिष्यामि शिरस्तालफलं यथा॥ १४</a-v></p>
<p id="3.28.15"><a-v>एवमुक्तस्तु रामेण क्रुद्धः संरक्तलोचनः।</a-v><a-v>प्रत्युवाच ततो रामं प्रहसन्क्रोधमूर्छितः॥ १५</a-v></p>
<p id="3.28.16"><a-v>प्राकृतान्राक्षसान्हत्वा युद्धे दशरथात्मज।</a-v><a-v>आत्मना कथमात्मानमप्रशस्यं प्रशंससि॥ १६</a-v></p>
<p id="3.28.17"><a-v>विक्रान्ता बलवन्तो वा ये भवन्ति नरर्षभाः।</a-v><a-v>कथयन्ति न ते किंचित्तेजसा स्वेन गर्विताः॥ १७</a-v></p>
<p id="3.28.18"><a-v>प्राकृतास्त्वकृतात्मानो लोके क्षत्रियपांसनाः।</a-v><a-v>निरर्थकं विकत्थन्ते यथा राम विकत्थसे॥ १८</a-v></p>
<p id="3.28.19"><a-v>कुलं व्यपदिशन्वीरः समरे कोऽभिधास्यति।</a-v><a-v>मृत्युकाले हि संप्राप्ते स्वयमप्रस्तवे स्तवम्॥ १९</a-v></p>
<p id="3.28.20"><a-v>सर्वथा तु लघुत्वं ते कत्थनेन विदर्शितम्।</a-v><a-v>सुवर्णप्रतिरूपेण तप्तेनेव कुशाग्निना॥ २०</a-v></p>
<p id="3.28.21"><a-v>न तु मामिह तिष्ठन्तं पश्यसि त्वं गदाधरम्।</a-v><a-v>धराधरमिवाकम्प्यं पर्वतं धातुभिश्चितम्॥ २१</a-v></p>
<p id="3.28.22"><a-v>पर्याप्तोऽहं गदापाणिर्हन्तुं प्राणान्रणे तव।</a-v><a-v>त्रयाणामपि लोकानां पाशहस्त इवान्तकः॥ २२</a-v></p>
<p id="3.28.23"><a-v>कामं बह्वपि वक्तव्यं त्वयि वक्ष्यामि न त्वहम्।</a-v><a-v>अस्तं गच्छेद्धि सविता युद्धविघ्रस्ततो भवेत्॥ २३</a-v></p>
<p id="3.28.24"><a-v>चतुर्दश सहस्राणि राक्षसानां हतानि ते।</a-v><a-v>त्वद्विनाशात्करोम्यद्य तेषामश्रुप्रमार्जनम्॥ २४</a-v></p>
<p id="3.28.25"><a-v>इत्युक्त्वा परमक्रुद्धस्तां गदां परमाङ्गदाम्।</a-v><a-v>खरश्चिक्षेप रामाय प्रदीप्तामशनिं यथा॥ २५</a-v></p>
<p id="3.28.26"><a-v>खरबाहुप्रमुक्ता सा प्रदीप्ता महती गदा।</a-v><a-v>भस्मवृक्षांश्च गुल्मांश्च कृत्वागात्तत्समीपतः॥ २६</a-v></p>
<p id="3.28.27"><a-v>तामापतन्तीं ज्वलितां मृत्युपाशोपमां गदा।</a-v><a-v>अन्तरिक्षगतां रामश्चिच्छेद बहुधा शरैः॥ २७</a-v></p>
<p id="3.28.28"><a-v>सा विशीर्णा शरैर्भिन्ना पपात धरणीतले।</a-v><a-v>गदामन्त्रौषधिबलैर्व्यालीव विनिपातिता॥ २८</a-v></p>
<p><a-v>इति श्रीरामायणे अरण्यकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
