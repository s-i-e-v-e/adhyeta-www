<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/015.sxml"><a-title>वाल्मीकिरामायणम् अरण्यकाण्डम् १५ सर्गः</a-title><a-meta>
<p>Unique Words: 318</p>
</a-meta><hr><a-sec><p id="3.15.1"><a-v>वसतस्तस्य तु सुखं राघवस्य महात्मनः।</a-v><a-v>शरद्व्यपाये हेमन्त ऋतुरिष्टः प्रवर्तते॥ १</a-v></p>
<p id="3.15.2"><a-v>स कदाचित्प्रभातायां शर्वर्यां रघुनन्दनः।</a-v><a-v>प्रययावभिषेकार्थं रम्यां गोदावरीं नदीम्॥ २</a-v></p>
<p id="3.15.3"><a-v>प्रह्वः कलशहस्तस्तं सीतया सह वीर्यवान्।</a-v><a-v>पृष्ठतोऽनुव्रजन्भ्राता सौमित्रिरिदमब्रवीत्॥ ३</a-v></p>
<p id="3.15.4"><a-v>अयं स कालः संप्राप्तः प्रियो यस्ते प्रियंवद।</a-v><a-v>अलंकृत इवाभाति येन संवत्सरः शुभः॥ ४</a-v></p>
<p id="3.15.5"><a-v>नीहारपरुषो लोकः पृथिवी सस्यमालिनी।</a-v><a-v>जलान्यनुपभोग्यानि सुभगो हव्यवाहनः॥ ५</a-v></p>
<p id="3.15.6"><a-v>नवाग्रयणपूजाभिरभ्यर्च्य पितृदेवताः।</a-v><a-v>कृताग्रयणकाः काले सन्तो विगतकल्मषाः॥ ६</a-v></p>
<p id="3.15.7"><a-v>प्राज्यकामा जनपदाः संपन्नतरगोरसाः।</a-v><a-v>विचरन्ति महीपाला यात्रार्थं विजिगीषवः॥ ७</a-v></p>
<p id="3.15.8"><a-v>सेवमाने दृढं सूर्ये दिशमन्तकसेविताम्।</a-v><a-v>विहीनतिलकेव स्त्री नोत्तरा दिक्प्रकाशते॥ ८</a-v></p>
<p id="3.15.9"><a-v>प्रकृत्या हिमकोशाढ्यो दूरसूर्यश्च साम्प्रतम्।</a-v><a-v>यथार्थनामा सुव्यक्तं हिमवान्हिमवान्गिरिः॥ ९</a-v></p>
<p id="3.15.10"><a-v>अत्यन्तसुखसंचारा मध्याह्ने स्पर्शतः सुखाः।</a-v><a-v>दिवसाः सुभगादित्याश्छायासलिलदुर्भगाः॥ १०</a-v></p>
<p id="3.15.11"><a-v>मृदुसूर्याः सनीहाराः पटुशीताः समारुताः।</a-v><a-v>शून्यारण्या हिमध्वस्ता दिवसा भान्ति साम्प्रतम्॥ ११</a-v></p>
<p id="3.15.12"><a-v>निवृत्ताकाशशयनाः पुष्यनीता हिमारुणाः।</a-v><a-v>शीता वृद्धतरायामास्त्रियामा यान्ति साम्प्रतम्॥ १२</a-v></p>
<p id="3.15.13"><a-v>रविसंक्रान्तसौभाग्यस्तुषारारुणमण्डलः।</a-v><a-v>निःश्वासान्ध इवादर्शश्चन्द्रमा न प्रकाशते॥ १३</a-v></p>
<p id="3.15.14"><a-v>ज्योत्स्ना तुषारमलिना पौर्णमास्यां न राजते।</a-v><a-v>सीतेव चातपश्यामा लक्ष्यते न तु शोभते॥ १४</a-v></p>
<p id="3.15.15"><a-v>प्रकृत्या शीतलस्पर्शो हिमविद्धश्च साम्प्रतम्।</a-v><a-v>प्रवाति पश्चिमो वायुः काले द्विगुणशीतलः॥ १५</a-v></p>
<p id="3.15.16"><a-v>बाष्पच्छन्नान्यरण्यानि यवगोधूमवन्ति च।</a-v><a-v>शोभन्तेऽभ्युदिते सूर्ये नदद्भिः क्रौञ्चसारसैः॥ १६</a-v></p>
<p id="3.15.17"><a-v>खर्जूरपुष्पाकृतिभिः शिरोभिः पूर्णतण्डुलैः।</a-v><a-v>शोभन्ते किं चिदालम्बाः शालयः कनकप्रभाः॥ १७</a-v></p>
<p id="3.15.18"><a-v>मयूखैरुपसर्पद्भिर्हिमनीहारसंवृतैः।</a-v><a-v>दूरमभ्युदितः सूर्यः शशाङ्क इव लक्ष्यते॥ १८</a-v></p>
<p id="3.15.19"><a-v>अग्राह्यवीर्यः पूर्वाह्णे मध्याह्ने स्पर्शतः सुखः।</a-v><a-v>संरक्तः किंचिदापाण्डुरातपः शोभते क्षितौ॥ १९</a-v></p>
<p id="3.15.20"><a-v>अवश्यायनिपातेन किंचित्प्रक्लिन्नशाद्वला।</a-v><a-v>वनानां शोभते भूमिर्निविष्टतरुणातपा॥ २०</a-v></p>
<p id="3.15.21"><a-v>अवश्यायतमोनद्धा नीहारतमसावृताः।</a-v><a-v>प्रसुप्ता इव लक्ष्यन्ते विपुष्पा वनराजयः॥ २१</a-v></p>
<p id="3.15.22"><a-v>बाष्पसंछन्नसलिला रुतविज्ञेयसारसाः।</a-v><a-v>हिमार्द्रवालुकैस्तीरैः सरितो भान्ति साम्प्रतम्॥ २२</a-v></p>
<p id="3.15.23"><a-v>तुषारपतनाच्चैव मृदुत्वाद्भास्करस्य च।</a-v><a-v>शैत्यादगाग्रस्थमपि प्रायेण रसवज्जलम्॥ २३</a-v></p>
<p id="3.15.24"><a-v>जराजर्जरितैः पर्णैः शीर्णकेसरकर्णिकैः।</a-v><a-v>नालशेषा हिमध्वस्ता न भान्ति कमलाकराः॥ २४</a-v></p>
<p id="3.15.25"><a-v>अस्मिंस्तु पुरुषव्याघ्र काले दुःखसमन्वितः।</a-v><a-v>तपश्चरति धर्मात्मा त्वद्भक्त्या भरतः पुरे॥ २५</a-v></p>
<p id="3.15.26"><a-v>त्यक्त्वा राज्यं च मानं च भोगांश्च विविधान्बहून्।</a-v><a-v>तपस्वी नियताहारः शेते शीते महीतले॥ २६</a-v></p>
<p id="3.15.27"><a-v>सोऽपि वेलामिमां नूनमभिषेकार्थमुद्यतः।</a-v><a-v>वृतः प्रकृतिभिर्नित्यं प्रयाति सरयूं नदीम्॥ २७</a-v></p>
<p id="3.15.28"><a-v>अत्यन्तसुखसंवृद्धः सुकुमारो हिमार्दितः।</a-v><a-v>कथं त्वपररात्रेषु सरयूमवगाहते॥ २८</a-v></p>
<p id="3.15.29"><a-v>पद्मपत्रेक्षणः श्यामः श्रीमान्निरुदरो महान्।</a-v><a-v>धर्मज्ञः सत्यवादी च ह्रीनिषेधो जितेन्द्रियः॥ २९</a-v></p>
<p id="3.15.30"><a-v>प्रियाभिभाषी मधुरो दीर्घबाहुररिंदमः।</a-v><a-v>संत्यज्य विविधान्सौख्यानार्यं सर्वात्मनाश्रितः॥ ३०</a-v></p>
<p id="3.15.31"><a-v>जितः स्वर्गस्तव भ्रात्रा भरतेन महात्मना।</a-v><a-v>वनस्थमपि तापस्ये यस्त्वामनुविधीयते॥ ३१</a-v></p>
<p id="3.15.32"><a-v>न पित्र्यमनुवर्न्तन्ते मातृकं द्विपदा इति।</a-v><a-v>ख्यातो लोकप्रवादोऽयं भरतेनान्यथाकृतः॥ ३२</a-v></p>
<p id="3.15.33"><a-v>भर्ता दशरथो यस्याः साधुश्च भरतः सुतः।</a-v><a-v>कथं नु साम्बा कैकेयी तादृशी क्रूरदर्शिनी॥ ३३</a-v></p>
<p id="3.15.34"><a-v>इत्येवं लक्ष्मणे वाक्यं स्नेहाद्ब्रुवति धार्मिके।</a-v><a-v>परिवादं जनन्यास्तमसहन्राघवोऽब्रवीत्॥ ३४</a-v></p>
<p id="3.15.35"><a-v>न तेऽम्बा मध्यमा तात गर्हितव्या कथंचन।</a-v><a-v>तामेवेक्ष्वाकुनाथस्य भरतस्य कथां कुरु॥ ३५</a-v></p>
<p id="3.15.36"><a-v>निश्चितापि हि मे बुद्धिर्वनवासे दृढव्रता।</a-v><a-v>भरतस्नेहसंतप्ता बालिशीक्रियते पुनः॥ ३६</a-v></p>
<p id="3.15.37"><a-v>इत्येवं विलपंस्तत्र प्राप्य गोदावरीं नदीम्।</a-v><a-v>चक्रेऽभिषेकं काकुत्स्थः सानुजः सह सीतया॥ ३७</a-v></p>
<p id="3.15.38"><a-v>तर्पयित्वाथ सलिलैस्ते पितॄन्दैवतानि च।</a-v><a-v>स्तुवन्ति स्मोदितं सूर्यं देवताश्च समाहिताः॥ ३८</a-v></p>
<p id="3.15.39"><a-v>कृताभिषेकः स रराज रामः सीताद्वितीयः सह लक्ष्मणेन।</a-v><a-v>कृताभिषेकस्त्वगराजपुत्र्या रुद्रः सनन्दिर्भगवानिवेशः॥ ३९</a-v></p>
<p><a-v>इति श्रीरामायणे अरण्यकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
