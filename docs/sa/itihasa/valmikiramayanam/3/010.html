<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/010.sxml"><a-title>वाल्मीकिरामायणम् अरण्यकाण्डम् १० सर्गः</a-title><a-meta>
<p>Unique Words: 724</p>
</a-meta><hr><a-sec><p id="3.10.1"><a-v>अग्रतः प्रययौ रामः सीता मध्ये सुमध्यमा।</a-v><a-v>पृष्ठतस्तु धनुष्पाणिर्लक्ष्मणोऽनुजगाम ह॥ १</a-v></p>
<p id="3.10.2"><a-v>तौ पश्यमानौ विविधाञ्शैलप्रस्थान्वनानि च।</a-v><a-v>नदीश्च विविधा रम्या जग्मतुः सह सीतया॥ २</a-v></p>
<p id="3.10.3"><a-v>सारसांश्चक्रवाकांश्च नदीपुलिनचारिणः।</a-v><a-v>सरांसि च सपद्मानि युतानि जलजैः खगैः॥ ३</a-v></p>
<p id="3.10.4"><a-v>यूथबद्धांश्च पृषतान्मदोन्मत्तान्विषाणिनः।</a-v><a-v>महिषांश्च वराहांश्च गजांश्च द्रुमवैरिणः॥ ४</a-v></p>
<p id="3.10.5"><a-v>ते गत्वा दूरमध्वानं लम्बमाने दिवाकरे।</a-v><a-v>ददृशुः सहिता रम्यं तटाकं योजनायतम्॥ ५</a-v></p>
<p id="3.10.6"><a-v>पद्मपुष्करसंबाधं गजयूथैरलंकृतम्।</a-v><a-v>सारसैर्हंसकादम्बैः संकुलं जलचारिभिः॥ ६</a-v></p>
<p id="3.10.7"><a-v>प्रसन्नसलिले रम्यतस्मिन्सरसि शुश्रुवे।</a-v><a-v>गीतवादित्रनिर्घोषो न तु कश्चन दृश्यते॥ ७</a-v></p>
<p id="3.10.8"><a-v>ततः कौतूहलाद्रामो लक्ष्मणश्च महारथः।</a-v><a-v>मुनिं धर्मभृतं नाम प्रष्टुं समुपचक्रमे॥ ८</a-v></p>
<p id="3.10.9"><a-v>इदमत्यद्भुतं श्रुत्वा सर्वेषां नो महामुने।</a-v><a-v>कौतूहलं महज्जातं किमिदं साधु कथ्यताम्॥ ९</a-v></p>
<p id="3.10.10"><a-v>तेनैवमुक्तो धर्मात्मा राघवेण मुनिस्तदा।</a-v><a-v>प्रभावं सरसः कृत्स्नमाख्यातुमुपचक्रमे॥ १०</a-v></p>
<p id="3.10.11"><a-v>इदं पञ्चाप्सरो नाम तटाकं सार्वकालिकम्।</a-v><a-v>निर्मितं तपसा राम मुनिना माण्डकर्णिना॥ ११</a-v></p>
<p id="3.10.12"><a-v>स हि तेपे तपस्तीव्रं माण्डकर्णिर्महामुनिः।</a-v><a-v>दशवर्षसहस्राणि वायुभक्षो जलाश्रय॥ १२</a-v></p>
<p id="3.10.13"><a-v>ततः प्रव्यथिताः सर्वे देवाः साग्निपुरोगमाः।</a-v><a-v>अब्रुवन्वचनं सर्वे परस्पर समागताः।</a-v><a-v>अस्मकं कस्यचित्स्थानमेष प्रार्थयते मुनिः॥ १३</a-v></p>
<p id="3.10.14"><a-v>ततः कर्तुं तपोविघ्नं सर्वैर्देवैर्नियोजिताः।</a-v><a-v>प्रधानाप्सरसः पञ्चविद्युच्चलितवर्चसः॥ १४</a-v></p>
<p id="3.10.15"><a-v>अप्सरोभिस्ततस्ताभिर्मुनिर्दृष्टपरावरः।</a-v><a-v>नीतो मदनवश्यत्वं सुराणां कार्यसिद्धये॥ १५</a-v></p>
<p id="3.10.16"><a-v>ताश्चैवाप्सरसः पञ्चमुनेः पत्नीत्वमागताः।</a-v><a-v>तटाके निर्मितं तासामस्मिन्नन्तर्हितं गृहम्॥ १६</a-v></p>
<p id="3.10.17"><a-v>तत्रैवाप्सरसः पञ्चनिवसन्त्यो यथासुखम्।</a-v><a-v>रमयन्ति तपोयोगान्मुनिं यौवनमास्थितम्॥ १७</a-v></p>
<p id="3.10.18"><a-v>तासां संक्रीडमानानामेष वादित्रनिःस्वनः।</a-v><a-v>श्रूयते भूषणोन्मिश्रो गीतशब्दो मनोहरः॥ १८</a-v></p>
<p id="3.10.19"><a-v>आश्चर्यमिति तस्यैतद्वचनं भावितात्मनः।</a-v><a-v>राघवः प्रतिजग्राह सह भ्रात्रा महायशाः॥ १९</a-v></p>
<p id="3.10.20"><a-v>एवं कथयमानस्य ददर्शाश्रममण्डलम्।</a-v><a-v>कुशचीरपरिक्षिप्तं नानावृक्षसमावृतम्॥ २०</a-v></p>
<p id="3.10.21"><a-v>प्रविश्य सह वैदेह्या लक्ष्मणेन च राघवः।</a-v><a-v>तदा तस्मिन्स काकुत्स्थः श्रीमत्याश्रममण्डले॥ २१</a-v></p>
<p id="3.10.22"><a-v>उषित्वा सुसुखं तत्र पूर्ज्यमानो महर्षिभिः।</a-v><a-v>जगाम चाश्रमांस्तेषां पर्यायेण तपस्विनाम्॥ २२</a-v></p>
<p id="3.10.23"><a-v>येषामुषितवान्पूर्वं सकाशे स महास्त्रवित्।</a-v><a-v>क्वचित्परिदशान्मासानेकं संवत्सरं क्वचित्॥ २३</a-v></p>
<p id="3.10.24"><a-v>क्वचिच्च चतुरो मासान्पञ्चषट्चापरान्क्वचित्।</a-v><a-v>अपरत्राधिकान्मासानध्यर्धमधिकं क्वचित्॥ २४</a-v></p>
<p id="3.10.25"><a-v>त्रीन्मासानष्टमासांश्च राघवो न्यवसत्सुखम्।</a-v><a-v>तथा संवसतस्तस्य मुनीनामाश्रमेषु वै।</a-v><a-v>रमतश्चानुकुल्येन ययुः संवत्सरा दश॥ २५</a-v></p>
<p id="3.10.26"><a-v>परिसृत्य च धर्मज्ञो राघवः सह सीतया।</a-v><a-v>सुतीक्ष्णस्याश्रमं श्रीमान्पुनरेवाजगाम ह॥ २६</a-v></p>
<p id="3.10.27"><a-v>स तमाश्रममागम्य मुनिभिः प्रतिपूजितः।</a-v><a-v>तत्रापि न्यवसद्रामः कंचित्कालमरिंदमः॥ २७</a-v></p>
<p id="3.10.28"><a-v>अथाश्रमस्थो विनयात्कदाचित्तं महामुनिम्।</a-v><a-v>उपासीनः स काकुत्स्थः सुतीक्ष्णमिदमब्रवीत्॥ २८</a-v></p>
<p id="3.10.29"><a-v>अस्मिन्नरण्ये भगवन्नगस्त्यो मुनिसत्तमः।</a-v><a-v>वसतीति मया नित्यं कथाः कथयतां श्रुतम्॥ २९</a-v></p>
<p id="3.10.30"><a-v>न तु जानामि तं देशं वनस्यास्य महत्तया।</a-v><a-v>कुत्राश्रमपदं पुण्यं महर्षेस्तस्य धीमतः॥ ३०</a-v></p>
<p id="3.10.31"><a-v>प्रसादात्तत्र भवतः सानुजः सह सीतया।</a-v><a-v>अगस्त्यमभिगच्छेयमभिवादयितुं मुनिम्॥ ३१</a-v></p>
<p id="3.10.32"><a-v>मनोरथो महानेष हृदि संपरिवर्तते।</a-v><a-v>यदहं तं मुनिवरं शुश्रूषेयमपि स्वयम्॥ ३२</a-v></p>
<p id="3.10.33"><a-v>इति रामस्य स मुनिः श्रुत्वा धर्मात्मनो वचः।</a-v><a-v>सुतीक्ष्णः प्रत्युवाचेदं प्रीतो दशरथात्मजम्॥ ३३</a-v></p>
<p id="3.10.34"><a-v>अहमप्येतदेव त्वां वक्तुकामः सलक्ष्मणम्।</a-v><a-v>अगस्त्यमभिगच्छेति सीतया सह राघव॥ ३४</a-v></p>
<p id="3.10.35"><a-v>दिष्ट्या त्विदानीमर्थेऽस्मिन्स्वयमेव ब्रवीषि माम्।</a-v><a-v>अहमाख्यामि ते वत्स यत्रागस्त्यो महामुनिः॥ ३५</a-v></p>
<p id="3.10.36"><a-v>योजनान्याश्रमात्तात याहि चत्वारि वै ततः।</a-v><a-v>दक्षिणेन महाञ्श्रीमानगस्त्यभ्रातुराश्रमः॥ ३६</a-v></p>
<p id="3.10.37"><a-v>स्थलप्राये वनोद्देशे पिप्पलीवनशोभिते।</a-v><a-v>बहुपुष्पफले रम्ये नानाशकुनिनादिते॥ ३७</a-v></p>
<p id="3.10.38"><a-v>पद्मिन्यो विविधास्तत्र प्रसन्नसलिलाः शिवाः।</a-v><a-v>हंसकारण्डवाकीर्णाश्चक्रवाकोपशोभिताः॥ ३८</a-v></p>
<p id="3.10.39"><a-v>तत्रैकां रजनीमुष्य प्रभाते राम गम्यताम्।</a-v><a-v>दक्षिणां दिशमास्थाय वनखण्डस्य पार्श्वतः॥ ३९</a-v></p>
<p id="3.10.40"><a-v>तत्रागस्त्याश्रमपदं गत्वा योजनमन्तरम्।</a-v><a-v>रमणीये वनोद्देशे बहुपादप संवृते।</a-v><a-v>रंस्यते तत्र वैदेही लक्ष्मणश्च त्वया सह॥ ४०</a-v></p>
<p id="3.10.41"><a-v>स हि रम्यो वनोद्देशो बहुपादपसंकुलः।</a-v><a-v>यदि बुद्धिः कृता द्रष्टुमगस्त्यं तं महामुनिम्।</a-v><a-v>अद्यैव गमने बुद्धिं रोचयस्व महायशः॥ ४१</a-v></p>
<p id="3.10.42"><a-v>इति रामो मुनेः श्रुत्वा सह भ्रात्राभिवाद्य च।</a-v><a-v>प्रतस्थेऽगस्त्यमुद्दिश्य सानुजः सह सीतया॥ ४२</a-v></p>
<p id="3.10.43"><a-v>पश्यन्वनानि चित्राणि पर्वपांश्चाभ्रसंनिभान्।</a-v><a-v>सरांसि सरितश्चैव पथि मार्गवशानुगाः॥ ४३</a-v></p>
<p id="3.10.44"><a-v>सुतीक्ष्णेनोपदिष्टेन गत्वा तेन पथा सुखम्।</a-v><a-v>इदं परमसंहृष्टो वाक्यं लक्ष्मणमब्रवीत्॥ ४४</a-v></p>
<p id="3.10.45"><a-v>एतदेवाश्रमपदं नूनं तस्य महात्मनः।</a-v><a-v>अगस्त्यस्य मुनेर्भ्रातुर्दृश्यते पुण्यकर्मणः॥ ४५</a-v></p>
<p id="3.10.46"><a-v>यथा हीमे वनस्यास्य ज्ञाताः पथि सहस्रशः।</a-v><a-v>संनताः फलभरेण पुष्पभारेण च द्रुमाः॥ ४६</a-v></p>
<p id="3.10.47"><a-v>पिप्पलीनां च पक्वानां वनादस्मादुपागतः।</a-v><a-v>गन्धोऽयं पवनोत्क्षिप्तः सहसा कटुकोदयः॥ ४७</a-v></p>
<p id="3.10.48"><a-v>तत्र तत्र च दृश्यन्ते संक्षिप्ताः काष्ठसंचयाः।</a-v><a-v>लूनाश्च पथि दृश्यन्ते दर्भा वैदूर्यवर्चसः॥ ४८</a-v></p>
<p id="3.10.49"><a-v>एतच्च वनमध्यस्थं कृष्णाभ्रशिखरोपमम्।</a-v><a-v>पावकस्याश्रमस्थस्य धूमाग्रं संप्रदृश्यते॥ ४९</a-v></p>
<p id="3.10.50"><a-v>विविक्तेषु च तीर्थेषु कृतस्नाना द्विजातयः।</a-v><a-v>पुष्पोपहारं कुर्वन्ति कुसुमैः स्वयमार्जितैः॥ ५०</a-v></p>
<p id="3.10.51"><a-v>तत्सुतीक्ष्णस्य वचनं यथा सौम्य मया श्रुतम्।</a-v><a-v>अगस्त्यस्याश्रमो भ्रातुर्नूनमेष भविष्यति॥ ५१</a-v></p>
<p id="3.10.52"><a-v>निगृह्य तरसा मृत्युं लोकानां हितकाम्यया।</a-v><a-v>यस्य भ्रात्रा कृतेयं दिक्शरण्या पुण्यकर्मणा॥ ५२</a-v></p>
<p id="3.10.53"><a-v>इहैकदा किल क्रूरो वातापिरपि चेल्वलः।</a-v><a-v>भ्रातरौ सहितावास्तां ब्राह्मणघ्नौ महासुरौ॥ ५३</a-v></p>
<p id="3.10.54"><a-v>धारयन्ब्राह्मणं रूपमिल्वलः संस्कृतं वदन्।</a-v><a-v>आमन्त्रयति विप्रान्स श्राद्धमुद्दिश्य निर्घृणः॥ ५४</a-v></p>
<p id="3.10.55"><a-v>भ्रातरं संस्कृतं भ्राता ततस्तं मेषरूपिणम्।</a-v><a-v>तान्द्विजान्भोजयामास श्राद्धदृष्टेन कर्मणा॥ ५५</a-v></p>
<p id="3.10.56"><a-v>ततो भुक्तवतां तेषां विप्राणामिल्वलोऽब्रवीत्।</a-v><a-v>वातापे निष्क्रमस्वेति स्वरेण महता वदन्॥ ५६</a-v></p>
<p id="3.10.57"><a-v>ततो भ्रातुर्वचः श्रुत्वा वातापिर्मेषवन्नदन्।</a-v><a-v>भित्त्वा भित्वा शरीराणि ब्राह्मणानां विनिष्पतत्॥ ५७</a-v></p>
<p id="3.10.58"><a-v>ब्राह्मणानां सहस्राणि तैरेवं कामरूपिभिः।</a-v><a-v>विनाशितानि संहत्य नित्यशः पिशिताशनैः॥ ५८</a-v></p>
<p id="3.10.59"><a-v>अगस्त्येन तदा देवैः प्रार्थितेन महर्षिणा।</a-v><a-v>अनुभूय किल श्राद्धे भक्षितः स महासुरः॥ ५९</a-v></p>
<p id="3.10.60"><a-v>ततः संपन्नमित्युक्त्वा दत्त्वा हस्तावसेचनम्।</a-v><a-v>भ्रातरं निष्क्रमस्वेति इल्वलः सोऽभ्यभाषत॥ ६०</a-v></p>
<p id="3.10.61"><a-v>तं तथा भाषमाणं तु भ्रातरं विप्रघातिनम्।</a-v><a-v>अब्रवीत्प्रहसन्धीमानगस्त्यो मुनिसत्तमः॥ ६१</a-v></p>
<p id="3.10.62"><a-v>कुतो निष्क्रमितुं शक्तिर्मया जीर्णस्य रक्षसः।</a-v><a-v>भ्रातुस्ते मेष रूपस्य गतस्य यमसादनम्॥ ६२</a-v></p>
<p id="3.10.63"><a-v>अथ तस्य वचः श्रुत्वा भ्रातुर्निधनसंश्रितम्।</a-v><a-v>प्रधर्षयितुमारेभे मुनिं क्रोधान्निशाचरः॥ ६३</a-v></p>
<p id="3.10.64"><a-v>सोऽभ्यद्रवद्द्विजेन्द्रं तं मुनिना दीप्ततेजसा।</a-v><a-v>चक्षुषानलकल्पेन निर्दग्धो निधनं गतः॥ ६४</a-v></p>
<p id="3.10.65"><a-v>तस्यायमाश्रमो भ्रातुस्तटाकवनशोभितः।</a-v><a-v>विप्रानुकम्पया येन कर्मेदं दुष्करं कृतम्॥ ६५</a-v></p>
<p id="3.10.66"><a-v>एवं कथयमानस्य तस्य सौमित्रिणा सह।</a-v><a-v>रामस्यास्तं गतः सूर्यः संध्याकालोऽभ्यवर्तत॥ ६६</a-v></p>
<p id="3.10.67"><a-v>उपास्य पश्चिमां संध्यां सह भ्रात्रा यथाविधि।</a-v><a-v>प्रविवेशाश्रमपदं तमृषिं चाभ्यवादयन्॥ ६७</a-v></p>
<p id="3.10.68"><a-v>सम्यक्प्रतिगृहीतस्तु मुनिना तेन राघवः।</a-v><a-v>न्यवसत्तां निशामेकां प्राश्य मूलफलानि च॥ ६८</a-v></p>
<p id="3.10.69"><a-v>तस्यां रात्र्यां व्यतीतायां विमले सूर्यमण्डले।</a-v><a-v>भ्रातरं तमगस्त्यस्य आमन्त्रयत राघवः॥ ६९</a-v></p>
<p id="3.10.70"><a-v>अभिवादये त्वा भगवन्सुखमध्युषितो निशाम्।</a-v><a-v>आमन्त्रये त्वां गच्छामि गुरुं ते द्रष्टुमग्रजम्॥ ७०</a-v></p>
<p id="3.10.71"><a-v>गम्यतामिति तेनोक्तो जगाम रघुनन्दनः।</a-v><a-v>यथोद्दिष्टेन मार्गेण वनं तच्चावलोकयन्॥ ७१</a-v></p>
<p id="3.10.72"><a-v>नीवारान्पनसांस्तालांस्तिमिशान्वञ्जुलान्धवान्।</a-v><a-v>चिरिबिल्वान्मधूकांश्च बिल्वानपि च तिन्दुकान्॥ ७२</a-v></p>
<p id="3.10.73"><a-v>पुष्पितान्पुष्पिताग्राभिर्लताभिरनुवेष्टितान्।</a-v><a-v>ददर्श रामः शतशस्तत्र कान्तारपादपान्॥ ७३</a-v></p>
<p id="3.10.74"><a-v>हस्तिहस्तैर्विमृदितान्वानरैरुपशोभितान्।</a-v><a-v>मत्तैः शकुनिसंघैश्च शतशः प्रतिनादितान्॥ ७४</a-v></p>
<p id="3.10.75"><a-v>ततोऽब्रवीत्समीपस्थं रामो राजीवलोचनः।</a-v><a-v>पृष्ठतोऽनुगतं वीरं लक्ष्मणं लक्ष्मिवर्धनम्॥ ७५</a-v></p>
<p id="3.10.76"><a-v>स्निग्धपत्रा यथा वृक्षा यथा क्षान्ता मृगद्विजाः।</a-v><a-v>आश्रमो नातिदूरस्थो महर्षेर्भावितात्मनः॥ ७६</a-v></p>
<p id="3.10.77"><a-v>अगस्त्य इति विख्यातो लोके स्वेनैव कर्मणा।</a-v><a-v>आश्रमो दृश्यते तस्य परिश्रान्त श्रमापहः॥ ७७</a-v></p>
<p id="3.10.78"><a-v>प्राज्यधूमाकुलवनश्चीरमालापरिष्कृतः।</a-v><a-v>प्रशान्तमृगयूथश्च नानाशकुनिनादितः॥ ७८</a-v></p>
<p id="3.10.79"><a-v>निगृह्य तरसा मृत्युं लोकानां हितकाम्यया।</a-v><a-v>दक्षिणा दिक्कृता येन शरण्या पुण्यकर्मणा॥ ७९</a-v></p>
<p id="3.10.80"><a-v>तस्येदमाश्रमपदं प्रभावाद्यस्य राक्षसैः।</a-v><a-v>दिगियं दक्षिणा त्रासाद्दृश्यते नोपभुज्यते॥ ८०</a-v></p>
<p id="3.10.81"><a-v>यदा प्रभृति चाक्रान्ता दिगियं पुण्यकर्मणा।</a-v><a-v>तदा प्रभृति निर्वैराः प्रशान्ता रजनीचराः॥ ८१</a-v></p>
<p id="3.10.82"><a-v>नाम्ना चेयं भगवतो दक्षिणा दिक्प्रदक्षिणा।</a-v><a-v>प्रथिता त्रिषु लोकेषु दुर्धर्षा क्रूरकर्मभिः॥ ८२</a-v></p>
<p id="3.10.83"><a-v>मार्गं निरोद्धुं सततं भास्करस्याचलोत्तमः।</a-v><a-v>संदेशं पालयंस्तस्य विन्ध्यशौलो न वर्धते॥ ८३</a-v></p>
<p id="3.10.84"><a-v>अयं दीर्घायुषस्तस्य लोके विश्रुतकर्मणः।</a-v><a-v>अगस्त्यस्याश्रमः श्रीमान्विनीतमृगसेवितः॥ ८४</a-v></p>
<p id="3.10.85"><a-v>एष लोकार्चितः साधुर्हिते नित्यं रतः सताम्।</a-v><a-v>अस्मानधिगतानेष श्रेयसा योजयिष्यति॥ ८५</a-v></p>
<p id="3.10.86"><a-v>आराधयिष्याम्यत्राहमगस्त्यं तं महामुनिम्।</a-v><a-v>शेषं च वनवासस्य सौम्य वत्स्याम्यहं प्रभो॥ ८६</a-v></p>
<p id="3.10.87"><a-v>अत्र देवाः सगन्धर्वाः सिद्धाश्च परमर्षयः।</a-v><a-v>अगस्त्यं नियताहारं सततं पर्युपासते॥ ८७</a-v></p>
<p id="3.10.88"><a-v>नात्र जीवेन्मृषावादी क्रूरो वा यदि वा शठः।</a-v><a-v>नृशंसः कामवृत्तो वा मुनिरेष तथाविधः॥ ८८</a-v></p>
<p id="3.10.89"><a-v>अत्र देवाश्च यक्षाश्च नागाश्च पतगैः सह।</a-v><a-v>वसन्ति नियताहारा धर्ममाराधयिष्णवः॥ ८९</a-v></p>
<p id="3.10.90"><a-v>अत्र सिद्धा महात्मानो विमानैः सूर्यसंनिभैः।</a-v><a-v>त्यक्त्वा देहान्नवैर्देहैः स्वर्याताः परमर्षयः॥ ९०</a-v></p>
<p id="3.10.91"><a-v>यक्षत्वममरत्वं च राज्यानि विविधानि च।</a-v><a-v>अत्र देवाः प्रयच्छन्ति भूतैराराधिताः शुभैः॥ ९१</a-v></p>
<p id="3.10.92"><a-v>आगताः स्माश्रमपदं सौमित्रे प्रविशाग्रतः।</a-v><a-v>निवेदयेह मां प्राप्तमृषये सह सीतया॥ ९२</a-v></p>
<p><a-v>इति श्रीरामायणे अरण्यकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
