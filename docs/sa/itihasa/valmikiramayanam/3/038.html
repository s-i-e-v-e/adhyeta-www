<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/038.sxml"><a-title>वाल्मीकिरामायणम् अरण्यकाण्डम् ३८ सर्गः</a-title><a-meta>
<p>Unique Words: 224</p>
</a-meta><hr><a-sec><p id="3.38.1"><a-v>मारीचेन तु तद्वाक्यं क्षमं युक्तं च रावणः।</a-v><a-v>उक्तो न प्रतिजग्राह मर्तुकाम इवौषधम्॥ १</a-v></p>
<p id="3.38.2"><a-v>तं पथ्यहितवक्तारं मारीचं राक्षसाधिपः।</a-v><a-v>अब्रवीत्परुषं वाक्यमयुक्तं कालचोदितः॥ २</a-v></p>
<p id="3.38.3"><a-v>यत्किलैतदयुक्तार्थं मारीच मयि कथ्यते।</a-v><a-v>वाक्यं निष्फलमत्यर्थं बीजमुप्तमिवोषरे॥ ३</a-v></p>
<p id="3.38.4"><a-v>त्वद्वाक्यैर्न तु मां शक्यं भेत्तुं रामस्य संयुगे।</a-v><a-v>पापशीलस्य मूर्खस्य मानुषस्य विशेषतः॥ ४</a-v></p>
<p id="3.38.5"><a-v>यस्त्यक्त्वा सुहृदो राज्यं मातरं पितरं तथा।</a-v><a-v>स्त्रीवाक्यं प्राकृतं श्रुत्वा वनमेकपदे गतः॥ ५</a-v></p>
<p id="3.38.6"><a-v>अवश्यं तु मया तस्य संयुगे खरघातिनः।</a-v><a-v>प्राणैः प्रियतरा सीता हर्तव्या तव संनिधौ॥ ६</a-v></p>
<p id="3.38.7"><a-v>एवं मे निश्चिता बुद्धिर्हृदि मारीच वर्तते।</a-v><a-v>न व्यावर्तयितुं शक्या सेन्द्रैरपि सुरासुरैः॥ ७</a-v></p>
<p id="3.38.8"><a-v>दोषं गुणं वा संपृष्टस्त्वमेवं वक्तुमर्हसि।</a-v><a-v>अपायं वाप्युपायं वा कार्यस्यास्य विनिश्चये॥ ८</a-v></p>
<p id="3.38.9"><a-v>संपृष्टेन तु वक्तव्यं सचिवेन विपश्चिता।</a-v><a-v>उद्यताञ्जलिना राज्ञो य इच्छेद्भूतिमात्मनः॥ ९</a-v></p>
<p id="3.38.10"><a-v>वाक्यमप्रतिकूलं तु मृदुपूर्वं शुभं हितम्।</a-v><a-v>उपचारेण युक्तं च वक्तव्यो वसुधाधिपः॥ १०</a-v></p>
<p id="3.38.11"><a-v>सावमर्दं तु यद्वाक्यं मारीच हितमुच्यते।</a-v><a-v>नाभिनन्दति तद्राजा मानार्हो मानवर्जितम्॥ ११</a-v></p>
<p id="3.38.12"><a-v>पञ्चरूपाणि राजानो धारयन्त्यमितौजसः।</a-v><a-v>अग्नेरिन्द्रस्य सोमस्य यमस्य वरुणस्य च।</a-v><a-v>औष्ण्यं तथा विक्रमं च सौम्यं दण्डं प्रसन्नताम्॥ १२</a-v></p>
<p id="3.38.13"><a-v>तस्मात्सर्वास्ववस्थासु मान्याः पूज्याश्च पार्थिवाः।</a-v><a-v>त्वं तु धर्ममविज्ञाय केवलं मोहमास्थितः॥ १३</a-v></p>
<p id="3.38.14"><a-v>अभ्यागतं मां दौरात्म्यात्परुषं वदसीदृशम्।</a-v><a-v>गुणदोषौ न पृच्छामि क्षमं चात्मनि राक्षस।</a-v><a-v>अस्मिंस्तु स भवान्कृत्ये साहाय्यं कर्तुमर्हति॥ १४</a-v></p>
<p id="3.38.15"><a-v>सौवर्णस्त्वं मृगो भूत्वा चित्रो रजतबिन्दुभिः।</a-v><a-v>प्रलोभयित्वा वैदेहीं यथेष्टं गन्तुमर्हसि॥ १५</a-v></p>
<p id="3.38.16"><a-v>त्वां तु मायामृगं दृष्ट्वा काञ्चनं जातविस्मया।</a-v><a-v>आनयैनमिति क्षिप्रं रामं वक्ष्यति मैथिली॥ १६</a-v></p>
<p id="3.38.17"><a-v>अपक्रान्ते च काकुत्स्थे लक्ष्मणे च यथासुखम्।</a-v><a-v>आनयिष्यामि वैदेहीं सहस्राक्षः शचीमिव॥ १७</a-v></p>
<p id="3.38.18"><a-v>एवं कृत्वा त्विदं कार्यं यथेष्टं गच्छ राक्षस।</a-v><a-v>राज्यस्यार्धं प्रदास्यामि मारीच तव सुव्रत॥ १८</a-v></p>
<p id="3.38.19"><a-v>गच्छ सौम्य शिवं मार्गं कार्यस्यास्य विवृद्धये।</a-v><a-v>प्राप्य सीतामयुद्धेन वञ्चयित्वा तु राघवम्।</a-v><a-v>लङ्कां प्रति गमिष्यामि कृतकार्यः सह त्वया॥ १९</a-v></p>
<p id="3.38.20"><a-v>एतत्कार्यमवश्यं मे बलादपि करिष्यसि।</a-v><a-v>राज्ञो हि प्रतिकूलस्थो न जातु सुखमेधते॥ २०</a-v></p>
<p id="3.38.21"><a-v>आसाद्य तं जीवितसंशयस्ते मृत्युर्ध्रुवो ह्यद्य मया विरुध्य।</a-v><a-v>एतद्यथावत्परिगृह्य बुद्ध्या यदत्र पथ्यं कुरु तत्तथा त्वम्॥ २१</a-v></p>
<p><a-v>इति श्रीरामायणे अरण्यकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
