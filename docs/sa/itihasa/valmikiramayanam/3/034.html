<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ३४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/034.sxml"><a-title>वाल्मीकिरामायणम् अरण्यकाण्डम् ३४ सर्गः</a-title><a-meta>
<p>Unique Words: 216</p>
</a-meta><hr><a-sec><p id="3.34.1"><a-v>मारीच श्रूयतां तात वचनं मम भाषतः।</a-v><a-v>आर्तोऽस्मि मम चार्तस्य भवान्हि परमा गतिः॥ १</a-v></p>
<p id="3.34.2"><a-v>जानीषे त्वं जनस्थानं भ्राता यत्र खरो मम।</a-v><a-v>दूषणश्च महाबाहुः स्वसा शूर्पणखा च मे॥ २</a-v></p>
<p id="3.34.3"><a-v>त्रिशिराश्च महातेजा राक्षसः पिशिताशनः।</a-v><a-v>अन्ये च बहवः शूरा लब्धलक्षा निशाचराः॥ ३</a-v></p>
<p id="3.34.4"><a-v>वसन्ति मन्नियोगेन अधिवासं च राक्षसः।</a-v><a-v>बाधमाना महारण्ये मुनीन्ये धर्मचारिणः॥ ४</a-v></p>
<p id="3.34.5"><a-v>चतुर्दश सहस्राणि रक्षसां भीमकर्मणाम्।</a-v><a-v>शूराणां लब्धलक्षाणां खरचित्तानुवर्तिनाम्॥ ५</a-v></p>
<p id="3.34.6"><a-v>ते त्विदानीं जनस्थाने वसमाना महाबलाः।</a-v><a-v>संगताः परमायत्ता रामेण सह संयुगे॥ ६</a-v></p>
<p id="3.34.7"><a-v>तेन संजातरोषेण रामेण रणमूर्धनि।</a-v><a-v>अनुक्त्वा परुषं किंचिच्छरैर्व्यापारितं धनुः॥ ७</a-v></p>
<p id="3.34.8"><a-v>चतुर्दश सहस्राणि रक्षसां भीमकर्मणाम्।</a-v><a-v>निहतानि शरैस्तीक्ष्णैर्मानुषेण पदातिना॥ ८</a-v></p>
<p id="3.34.9"><a-v>खरश्च निहतः संख्ये दूषणश्च निपातितः।</a-v><a-v>हत्वा त्रिशिरसं चापि निर्भया दण्डकाः कृताः॥ ९</a-v></p>
<p id="3.34.10"><a-v>पित्रा निरस्तः क्रुद्धेन सभार्यः क्षीणजीवितः।</a-v><a-v>स हन्ता तस्य सैन्यस्य रामः क्षत्रियपांसनः॥ १०</a-v></p>
<p id="3.34.11"><a-v>अशीलः कर्कशस्तीक्ष्णो मूर्खो लुब्धोऽजितेन्द्रियः।</a-v><a-v>त्यक्तधर्मस्त्वधर्मात्मा भूतानामहिते रतः॥ ११</a-v></p>
<p id="3.34.12"><a-v>येन वैरं विनारण्ये सत्त्वमाश्रित्य केवलम्।</a-v><a-v>कर्णनासापहारेण भगिनी मे विरूपिता॥ १२</a-v></p>
<p id="3.34.13"><a-v>तस्य भार्यां जनस्थानात्सीतां सुरसुतोपमाम्।</a-v><a-v>आनयिष्यामि विक्रम्य सहायस्तत्र मे भव॥ १३</a-v></p>
<p id="3.34.14"><a-v>त्वया ह्यहं सहायेन पार्श्वस्थेन महाबल।</a-v><a-v>भ्रातृभिश्च सुरान्युद्धे समग्रान्नाभिचिन्तये॥ १४</a-v></p>
<p id="3.34.15"><a-v>तत्सहायो भव त्वं मे समर्थो ह्यसि राक्षस।</a-v><a-v>वीर्ये युद्धे च दर्पे च न ह्यस्ति सदृशस्तव॥ १५</a-v></p>
<p id="3.34.16"><a-v>एतदर्थमहं प्राप्तस्त्वत्समीपं निशाचर।</a-v><a-v>शृणु तत्कर्म साहाय्ये यत्कार्यं वचनान्मम॥ १६</a-v></p>
<p id="3.34.17"><a-v>सौवर्णस्त्वं मृगो भूत्वा चित्रो रजतबिन्दुभिः।</a-v><a-v>आश्रमे तस्य रामस्य सीतायाः प्रमुखे चर॥ १७</a-v></p>
<p id="3.34.18"><a-v>त्वां तु निःसंशयं सीता दृष्ट्वा तु मृगरूपिणम्।</a-v><a-v>गृह्यतामिति भर्तारं लक्ष्मणं चाभिधास्यति॥ १८</a-v></p>
<p id="3.34.19"><a-v>ततस्तयोरपाये तु शून्ये सीतां यथासुखम्।</a-v><a-v>निराबाधो हरिष्यामि राहुश्चन्द्रप्रभामिव॥ १९</a-v></p>
<p id="3.34.20"><a-v>ततः पश्चात्सुखं रामे भार्याहरणकर्शिते।</a-v><a-v>विस्रब्धं प्रहरिष्यामि कृतार्थेनान्तरात्मना॥ २०</a-v></p>
<p id="3.34.21"><a-v>तस्य रामकथां श्रुत्वा मारीचस्य महात्मनः।</a-v><a-v>शुष्कं समभवद्वक्त्रं परित्रस्तो बभूव च॥ २१</a-v></p>
<p id="3.34.22"><a-v>स रावणं त्रस्तविषण्णचेता</a-v><a-v>महावने रामपराक्रमज्ञः।</a-v><a-v>कृताञ्जलिस्तत्त्वमुवाच वाक्यं</a-v><a-v>हितं च तस्मै हितमात्मनश्च॥ २२</a-v></p>
<p><a-v>इति श्रीरामायणे अरण्यकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
