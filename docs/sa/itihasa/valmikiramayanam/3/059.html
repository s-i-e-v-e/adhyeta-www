<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/059.sxml"><a-title>वाल्मीकिरामायणम् अरण्यकाण्डम् ५९ सर्गः</a-title><a-meta>
<p>Unique Words: 279</p>
</a-meta><hr><a-sec><p id="3.59.1"><a-v>दृष्टाश्रमपदं शून्यं रामो दशरथात्मजः।</a-v><a-v>रहितां पर्णशालां च विध्वस्तान्यासनानि च॥ १</a-v></p>
<p id="3.59.2"><a-v>अदृष्ट्वा तत्र वैदेहीं संनिरीक्ष्य च सर्वशः।</a-v><a-v>उवाच रामः प्राक्रुश्य प्रगृह्य रुचिरौ भुजौ॥ २</a-v></p>
<p id="3.59.3"><a-v>क्व नु लक्ष्मण वैदेही कं वा देशमितो गता।</a-v><a-v>केनाहृता वा सौमित्रे भक्षिता केन वा प्रिया॥ ३</a-v></p>
<p id="3.59.4"><a-v>वृष्केणावार्य यदि मां सीते हसितुमिच्छसि।</a-v><a-v>अलं ते हसितेनाद्य मां भजस्व सुदुःखितम्॥ ४</a-v></p>
<p id="3.59.5"><a-v>यैः सह क्रीडसे सीते विश्वस्तैर्मृगपोतकैः।</a-v><a-v>एते हीनास्त्वया सौम्ये ध्यायन्त्यस्राविलेक्षणाः॥ ५</a-v></p>
<p id="3.59.6"><a-v>मृतं शोकेन महता सीताहरणजेन माम्।</a-v><a-v>परलोके महाराजो नूनं द्रक्ष्यति मे पिता॥ ६</a-v></p>
<p id="3.59.7"><a-v>कथं प्रतिज्ञां संश्रुत्य मया त्वमभियोजितः।</a-v><a-v>अपूरयित्वा तं कालं मत्सकाशमिहागतः॥ ७</a-v></p>
<p id="3.59.8"><a-v>कामवृत्तमनार्यं मां मृषावादिनमेव च।</a-v><a-v>धिक्त्वामिति परे लोके व्यक्तं वक्ष्यति मे पिता॥ ८</a-v></p>
<p id="3.59.9"><a-v>विवशं शोकसंतप्तं दीनं भग्नमनोरथम्।</a-v><a-v>मामिहोत्सृज्य करुणं कीर्तिर्नरमिवानृजुम्॥ ९</a-v></p>
<p id="3.59.10"><a-v>क्व गच्छसि वरारोहे मामुत्सृज्य सुमध्यमे।</a-v><a-v>त्वया विरहितश्चाहं मोक्ष्ये जीवितमात्मनः॥ १०</a-v></p>
<p id="3.59.11"><a-v>इतीव विलपन्रामः सीतादर्शनलालसः।</a-v><a-v>न ददर्श सुदुःखार्तो राघवो जनकात्मजाम्॥ ११</a-v></p>
<p id="3.59.12"><a-v>अनासादयमानं तं सीतां दशरथात्मजम्।</a-v><a-v>पङ्कमासाद्य विपुलं सीदन्तमिव कुञ्जरम्।</a-v><a-v>लक्ष्मणो राममत्यर्थमुवाच हितकाम्यया॥ १२</a-v></p>
<p id="3.59.13"><a-v>मा विषादं महाबाहो कुरु यत्नं मया सह।</a-v><a-v>इदं च हि वनं शूर बहुकन्दरशोभितम्॥ १३</a-v></p>
<p id="3.59.14"><a-v>प्रियकाननसंचारा वनोन्मत्ता च मैथिली।</a-v><a-v>सा वनं वा प्रविष्टा स्यान्नलिनीं वा सुपुष्पिताम्॥ १४</a-v></p>
<p id="3.59.15"><a-v>सरितं वापि संप्राप्ता मीनवञ्जुरसेविताम्।</a-v><a-v>वित्रासयितुकामा वा लीना स्यात्कानने क्वचित्।</a-v><a-v>जिज्ञासमाना वैदेही त्वां मां च पुरुषर्षभ॥ १५</a-v></p>
<p id="3.59.16"><a-v>तस्या ह्यन्वेषणे श्रीमन्क्षिप्रमेव यतावहे।</a-v><a-v>वनं सर्वं विचिनुवो यत्र सा जनकात्मजा।</a-v><a-v>मन्यसे यदि काकुत्स्थ मा स्म शोके मनः कृथाः॥ १६</a-v></p>
<p id="3.59.17"><a-v>एवमुक्तस्तु सौहार्दाल्लक्ष्मणेन समाहितः।</a-v><a-v>सह सौमित्रिणा रामो विचेतुमुपचक्रमे।</a-v><a-v>तौ वनानि गिरींश्चैव सरितश्च सरांसि च॥ १७</a-v></p>
<p id="3.59.18"><a-v>निखिलेन विचिन्वन्तौ सीतां दशरथात्मजौ।</a-v><a-v>तस्य शैलस्य सानूनि गुहाश्च शिखराणि च॥ १८</a-v></p>
<p id="3.59.19"><a-v>निखिलेन विचिन्वन्तौ नैव तामभिजग्मतुः।</a-v><a-v>विचित्य सर्वतः शैलं रामो लक्ष्मणमब्रवीत्॥ १९</a-v></p>
<p id="3.59.20"><a-v>नेह पश्यामि सौमित्रे वैदेहीं पर्वते शुभे।</a-v><a-v>ततो दुःखाभिसंतप्तो लक्ष्मणो वाक्यमब्रवीत्॥ २०</a-v></p>
<p id="3.59.21"><a-v>विचरन्दण्डकारण्यं भ्रातरं दीप्ततेजसं।</a-v><a-v>प्राप्स्यसि त्वं महाप्राज्ञ मैथिलीं जनकात्मजाम्॥ २१</a-v></p>
<p id="3.59.22"><a-v>यथा विष्णुर्महाबाहुर्बलिं बद्ध्वा महीमिमाम्।</a-v><a-v>एवमुक्तस्तु वीरेण लक्ष्मणेन स राघवः॥ २२</a-v></p>
<p id="3.59.23"><a-v>उवाच दीनया वाचा दुःखाभिहतचेतनः।</a-v><a-v>वनं सर्वं सुविचितं पद्मिन्यः फुल्लपङ्कजाः॥ २३</a-v></p>
<p id="3.59.24"><a-v>गिरिश्चायं महाप्राज्ञ बहुकन्दरनिर्झरः।</a-v><a-v>न हि पश्यामि वैदेहीं प्राणेभ्योऽपि गरीयसीम्॥ २४</a-v></p>
<p id="3.59.25"><a-v>एवं स विलपन्रामः सीताहरणकर्शितः।</a-v><a-v>दीनः शोकसमाविष्टो मुहूर्तं विह्वलोऽभवत्॥ २५</a-v></p>
<p id="3.59.26"><a-v>स विह्वलितसर्वाङ्गो गतबुद्धिर्विचेतनः।</a-v><a-v>विषसादातुरो दीनो निःश्वस्याशीतमायतम्॥ २६</a-v></p>
<p id="3.59.27"><a-v>बहुशः स तु निःश्वस्य रामो राजीवलोचनः।</a-v><a-v>हा प्रियेति विचुक्रोश बहुशो बाष्पगद्गदः॥ २७</a-v></p>
<p id="3.59.28"><a-v>तं सान्त्वयामास ततो लक्ष्मणः प्रियबान्धवः।</a-v><a-v>बहुप्रकारं धर्मज्ञः प्रश्रितः प्रश्रिताञ्जलिः॥ २८</a-v></p>
<p id="3.59.29"><a-v>अनादृत्य तु तद्वाक्यं लक्ष्मणौष्ठपुटच्युतम्।</a-v><a-v>अपश्यंस्तां प्रियां सीतां प्राक्रोशत्स पुनः पुनः॥ २९</a-v></p>
<p><a-v>इति श्रीरामायणे अरण्यकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
