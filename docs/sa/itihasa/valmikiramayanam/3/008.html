<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/008.sxml"><a-title>वाल्मीकिरामायणम् अरण्यकाण्डम् ८ सर्गः</a-title><a-meta>
<p>Unique Words: 271</p>
</a-meta><hr><a-sec><p id="3.8.1"><a-v>सुतीक्ष्णेनाभ्यनुज्ञातं प्रस्थितं रघुनन्दनम्।</a-v><a-v>वैदेही स्निग्धया वाचा भर्तारमिदमब्रवीत्॥ १</a-v></p>
<p id="3.8.2"><a-v>अयं धर्मः सुसूक्ष्मेण विधिना प्राप्यते महान्।</a-v><a-v>निवृत्तेन च शक्योऽयं व्यसनात्कामजादिह॥ २</a-v></p>
<p id="3.8.3"><a-v>त्रीण्येव व्यसनान्यत्र कामजानि भवन्त्युत।</a-v><a-v>मिथ्या वाक्यं परमकं तस्माद्गुरुतरावुभौ।</a-v><a-v>परदाराभिगमनं विना वैरं च रौद्रता॥ ३</a-v></p>
<p id="3.8.4"><a-v>मिथ्यावाक्यं न ते भूतं न भविष्यति राघव।</a-v><a-v>कुतोऽभिलषणं स्त्रीणां परेषां धर्मनाशनम्॥ ४</a-v></p>
<p id="3.8.5"><a-v>तच्च सर्वं महाबाहो शक्यं वोढुं जितेन्द्रियैः।</a-v><a-v>तव वश्येन्द्रियत्वं च जानामि शुभदर्शन॥ ५</a-v></p>
<p id="3.8.6"><a-v>तृतीयं यदिदं रौद्रं परप्राणाभिहिंसनम्।</a-v><a-v>निर्वैरं क्रियते मोहात्तच्च ते समुपस्थितम्॥ ६</a-v></p>
<p id="3.8.7"><a-v>प्रतिज्ञातस्त्वया वीर दण्डकारण्यवासिनाम्।</a-v><a-v>ऋषीणां रक्षणार्थाय वधः संयति रक्षसाम्॥ ७</a-v></p>
<p id="3.8.8"><a-v>एतन्निमित्तं च वनं दण्डका इति विश्रुतम्।</a-v><a-v>प्रस्थितस्त्वं सह भ्रात्रा धृतबाणशरासनः॥ ८</a-v></p>
<p id="3.8.9"><a-v>ततस्त्वां प्रस्थितं दृष्ट्वा मम चिन्ताकुलं मनः।</a-v><a-v>त्वद्वृत्तं चिन्तयन्त्या वै भवेन्निःश्रेयसं हितम्॥ ९</a-v></p>
<p id="3.8.10"><a-v>न हि मे रोचते वीर गमनं दण्डकान्प्रति।</a-v><a-v>कारणं तत्र वक्ष्यामि वदन्त्याः श्रूयतां मम॥ १०</a-v></p>
<p id="3.8.11"><a-v>त्वं हि बाणधनुष्पाणिर्भ्रात्रा सह वनं गतः।</a-v><a-v>दृष्ट्वा वनचरान्सर्वान्कच्चित्कुर्याः शरव्ययम्॥ ११</a-v></p>
<p id="3.8.12"><a-v>क्षत्रियाणामिह धनुर्हुताशस्येन्धनानि च।</a-v><a-v>समीपतः स्थितं तेजोबलमुच्छ्रयते भृशम्॥ १२</a-v></p>
<p id="3.8.13"><a-v>पुरा किल महाबाहो तपस्वी सत्यवाक्शुचिः।</a-v><a-v>कस्मिंश्चिदभवत्पुण्ये वने रतमृगद्विजे॥ १३</a-v></p>
<p id="3.8.14"><a-v>तस्यैव तपसो विघ्नं कर्तुमिन्द्रः शचीपतिः।</a-v><a-v>खड्गपाणिरथागच्छदाश्रमं भट रूपधृक्॥ १४</a-v></p>
<p id="3.8.15"><a-v>तस्मिंस्तदाश्रमपदे निहितः खड्ग उत्तमः।</a-v><a-v>स न्यासविधिना दत्तः पुण्ये तपसि तिष्ठतः॥ १५</a-v></p>
<p id="3.8.16"><a-v>स तच्छस्त्रमनुप्राप्य न्यासरक्षणतत्परः।</a-v><a-v>वने तु विचरत्येव रक्षन्प्रत्ययमात्मनः॥ १६</a-v></p>
<p id="3.8.17"><a-v>यत्र गच्छत्युपादातुं मूलानि च फलानि च।</a-v><a-v>न विना याति तं खड्गं न्यासरक्षणतत्परः॥ १७</a-v></p>
<p id="3.8.18"><a-v>नित्यं शस्त्रं परिवहन्क्रमेण स तपोधनः।</a-v><a-v>चकार रौद्रीं स्वां बुद्धिं त्यक्त्वा तपसि निश्चयम्॥ १८</a-v></p>
<p id="3.8.19"><a-v>ततः स रौद्राभिरतः प्रमत्तोऽधर्मकर्षितः।</a-v><a-v>तस्य शस्त्रस्य संवासाज्जगाम नरकं मुनिः॥ १९</a-v></p>
<p id="3.8.20"><a-v>स्नेहाच्च बहुमानाच्च स्मारये त्वां न शिक्षये।</a-v><a-v>न कथंचन सा कार्या हृहीतधनुषा त्वया॥ २०</a-v></p>
<p id="3.8.21"><a-v>बुद्धिर्वैरं विना हन्तुं राक्षसान्दण्डकाश्रितान्।</a-v><a-v>अपराधं विना हन्तुं लोकान्वीर न कामये॥ २१</a-v></p>
<p id="3.8.22"><a-v>क्षत्रियाणां तु वीराणां वनेषु नियतात्मनाम्।</a-v><a-v>धनुषा कार्यमेतावदार्तानामभिरक्षणम्॥ २२</a-v></p>
<p id="3.8.23"><a-v>क्व च शस्त्रं क्व च वनं क्व च क्षात्रं तपः क्व च।</a-v><a-v>व्याविद्धमिदमस्माभिर्देशधर्मस्तु पूज्यताम्॥ २३</a-v></p>
<p id="3.8.24"><a-v>तदार्यकलुषा बुद्धिर्जायते शस्त्रसेवनात्।</a-v><a-v>पुनर्गत्वा त्वयोध्यायां क्षत्रधर्मं चरिष्यसि॥ २४</a-v></p>
<p id="3.8.25"><a-v>अक्षया तु भवेत्प्रीतिः श्वश्रू श्वशुरयोर्मम।</a-v><a-v>यदि राज्यं हि संन्यस्य भवेस्त्वं निरतो मुनिः॥ २५</a-v></p>
<p id="3.8.26"><a-v>धर्मादर्थः प्रभवति धर्मात्प्रभवते सुखम्।</a-v><a-v>धर्मेण लभते सर्वं धर्मसारमिदं जगत्॥ २६</a-v></p>
<p id="3.8.27"><a-v>आत्मानं नियमैस्तैस्तैः कर्षयित्वा प्रयत्नतः।</a-v><a-v>प्राप्यते निपुणैर्धर्मो न सुखाल्लभ्यते सुखम्॥ २७</a-v></p>
<p id="3.8.28"><a-v>नित्यं शुचिमतिः सौम्य चर धर्मं तपोवने।</a-v><a-v>सर्वं हि विदितं तुभ्यं त्रैलोक्यमपि तत्त्वतः॥ २८</a-v></p>
<p id="3.8.29"><a-v>स्त्रीचापलादेतदुदाहृतं मे</a-v><a-v>धर्मं च वक्तुं तव कः समर्थः।</a-v><a-v>विचार्य बुद्ध्या तु सहानुजेन</a-v><a-v>यद्रोचते तत्कुरु माचिरेण॥ २९</a-v></p>
<p><a-v>इति श्रीरामायणे अरण्यकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
