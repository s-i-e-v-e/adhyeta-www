<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/041.sxml"><a-title>वाल्मीकिरामायणम् अरण्यकाण्डम् ४१ सर्गः</a-title><a-meta>
<p>Unique Words: 422</p>
</a-meta><hr><a-sec><p id="3.41.1"><a-v>सा तं संप्रेक्ष्य सुश्रोणी कुसुमानि विचिन्वती।</a-v><a-v>हेमराजतवर्णाभ्यां पार्श्वाभ्यामुपशोभितम्॥ १</a-v></p>
<p id="3.41.2"><a-v>प्रहृष्टा चानवद्याङ्गी मृष्टहाटकवर्णिनी।</a-v><a-v>भर्तारमपि चाक्रन्दल्लक्ष्मणं चैव सायुधम्॥ २</a-v></p>
<p id="3.41.3"><a-v>तयाहूतौ नरव्याघ्रौ वैदेह्या रामलक्ष्मणौ।</a-v><a-v>वीक्षमाणौ तु तं देशं तदा ददृशतुर्मृगम्॥ ३</a-v></p>
<p id="3.41.4"><a-v>शङ्कमानस्तु तं दृष्ट्वा लक्ष्मणो राममब्रवीत्।</a-v><a-v>तमेवैनमहं मन्ये मारीचं राक्षसं मृगम्॥ ४</a-v></p>
<p id="3.41.5"><a-v>चरन्तो मृगयां हृष्टाः पापेनोपाधिना वने।</a-v><a-v>अनेन निहता राम राजानः कामरूपिणा॥ ५</a-v></p>
<p id="3.41.6"><a-v>अस्य मायाविदो मायामृगरूपमिदं कृतम्।</a-v><a-v>भानुमत्पुरुषव्याघ्र गन्धर्वपुरसंनिभम्॥ ६</a-v></p>
<p id="3.41.7"><a-v>मृगो ह्येवंविधो रत्नविचित्रो नास्ति राघव।</a-v><a-v>जगत्यां जगतीनाथ मायैषा हि न संशयः॥ ७</a-v></p>
<p id="3.41.8"><a-v>एवं ब्रुवाणं काकुत्स्थं प्रतिवार्य शुचिस्मिता।</a-v><a-v>उवाच सीता संहृष्टा छद्मना हृतचेतना॥ ८</a-v></p>
<p id="3.41.9"><a-v>आर्यपुत्राभिरामोऽसौ मृगो हरति मे मनः।</a-v><a-v>आनयैनं महाबाहो क्रीडार्थं नो भविष्यति॥ ९</a-v></p>
<p id="3.41.10"><a-v>इहाश्रमपदेऽस्माकं बहवः पुण्यदर्शनाः।</a-v><a-v>मृगाश्चरन्ति सहिताश्चमराः सृमरास्तथा॥ १०</a-v></p>
<p id="3.41.11"><a-v>ऋक्षाः पृषतसंघाश्च वानराः किंनरास्तथा।</a-v><a-v>विचरन्ति महाबाहो रूपश्रेष्ठा महाबलाः॥ ११</a-v></p>
<p id="3.41.12"><a-v>न चास्य सदृशो राजन्दृष्टपूर्वो मृगः पुरा।</a-v><a-v>तेजसा क्षमया दीप्त्या यथायं मृगसत्तमः॥ १२</a-v></p>
<p id="3.41.13"><a-v>नानावर्णविचित्राङ्गो रत्नबिन्दुसमाचितः।</a-v><a-v>द्योतयन्वनमव्यग्रं शोभते शशिसंनिभः॥ १३</a-v></p>
<p id="3.41.14"><a-v>अहो रूपमहो लक्ष्मीः स्वरसंपच्च शोभना।</a-v><a-v>मृगोऽद्भुतो विचित्रोऽसौ हृदयं हरतीव मे॥ १४</a-v></p>
<p id="3.41.15"><a-v>यदि ग्रहणमभ्येति जीवन्नेव मृगस्तव।</a-v><a-v>आश्चर्यभूतं भवति विस्मयं जनयिष्यति॥ १५</a-v></p>
<p id="3.41.16"><a-v>समाप्तवनवासानां राज्यस्थानां च नः पुनः।</a-v><a-v>अन्तःपुरविभूषार्थो मृग एष भविष्यति॥ १६</a-v></p>
<p id="3.41.17"><a-v>भरतस्यार्यपुत्रस्य श्वश्रूणां मम च प्रभो।</a-v><a-v>मृगरूपमिदं दिव्यं विस्मयं जनयिष्यति॥ १७</a-v></p>
<p id="3.41.18"><a-v>जीवन्न यदि तेऽभ्येति ग्रहणं मृगसत्तमः।</a-v><a-v>अजिनं नरशार्दूल रुचिरं मे भविष्यति॥ १८</a-v></p>
<p id="3.41.19"><a-v>निहतस्यास्य सत्त्वस्य जाम्बूनदमयत्वचि।</a-v><a-v>शष्पबृस्यां विनीतायामिच्छाम्यहमुपासितुम्॥ १९</a-v></p>
<p id="3.41.20"><a-v>कामवृत्तमिदं रौद्रं स्त्रीणामसदृशं मतम्।</a-v><a-v>वपुषा त्वस्य सत्त्वस्य विस्मयो जनितो मम॥ २०</a-v></p>
<p id="3.41.21"><a-v>तेन काञ्चनरोम्णा तु मणिप्रवरशृङ्गिणा।</a-v><a-v>तरुणादित्यवर्णेन नक्षत्रपथवर्चसा।</a-v><a-v>बभूव राघवस्यापि मनो विस्मयमागतम्॥ २१</a-v></p>
<p id="3.41.22"><a-v>एवं सीतावचः श्रुत्वा दृष्ट्वा च मृगमद्भुतम्।</a-v><a-v>उवाच राघवो हृष्टो भ्रातरं लक्ष्मणं वचः॥ २२</a-v></p>
<p id="3.41.23"><a-v>पश्य लक्ष्मण वैदेह्याः स्पृहां मृगगतामिमाम्।</a-v><a-v>रूपश्रेष्ठतया ह्येष मृगोऽद्य न भविष्यति॥ २३</a-v></p>
<p id="3.41.24"><a-v>न वने नन्दनोद्देशे न चैत्ररथसंश्रये।</a-v><a-v>कुतः पृथिव्यां सौमित्रे योऽस्य कश्चित्समो मृगः॥ २४</a-v></p>
<p id="3.41.25"><a-v>प्रतिलोमानुलोमाश्च रुचिरा रोमराजयः।</a-v><a-v>शोभन्ते मृगमाश्रित्य चित्राः कनकबिन्दुभिः॥ २५</a-v></p>
<p id="3.41.26"><a-v>पश्यास्य जृम्भमाणस्य दीप्तामग्निशिखोपमाम्।</a-v><a-v>जिह्वां मुखान्निःसरन्तीं मेघादिव शतह्रदाम्॥ २६</a-v></p>
<p id="3.41.27"><a-v>मसारगल्वर्कमुखः शङ्खमुक्तानिभोदरः।</a-v><a-v>कस्य नामानिरूप्योऽसौ न मनो लोभयेन्मृगः॥ २७</a-v></p>
<p id="3.41.28"><a-v>कस्य रूपमिदं दृष्ट्वा जाम्बूनदमयप्रभम्।</a-v><a-v>नानारत्नमयं दिव्यं न मनो विस्मयं व्रजेत्॥ २८</a-v></p>
<p id="3.41.29"><a-v>मांसहेतोरपि मृगान्विहारार्थं च धन्विनः।</a-v><a-v>घ्नन्ति लक्ष्मण राजानो मृगयायां महावने॥ २९</a-v></p>
<p id="3.41.30"><a-v>धनानि व्यवसायेन विचीयन्ते महावने।</a-v><a-v>धातवो विविधाश्चापि मणिरत्नसुवर्णिनः॥ ३०</a-v></p>
<p id="3.41.31"><a-v>तत्सारमखिलं नॄणां धनं निचयवर्धनम्।</a-v><a-v>मनसा चिन्तितं सर्वं यथा शुक्रस्य लक्ष्मण॥ ३१</a-v></p>
<p id="3.41.32"><a-v>अर्थी येनार्थकृत्येन संव्रजत्यविचारयन्।</a-v><a-v>तमर्थमर्थशास्त्रज्ञः प्राहुरर्थ्याश्च लक्ष्मण॥ ३२</a-v></p>
<p id="3.41.33"><a-v>एतस्य मृगरत्नस्य परार्ध्ये काञ्चनत्वचि।</a-v><a-v>उपवेक्ष्यति वैदेही मया सह सुमध्यमा॥ ३३</a-v></p>
<p id="3.41.34"><a-v>न कादली न प्रियकी न प्रवेणी न चाविकी।</a-v><a-v>भवेदेतस्य सदृशी स्पर्शनेनेति मे मतिः॥ ३४</a-v></p>
<p id="3.41.35"><a-v>एष चैव मृगः श्रीमान्यश्च दिव्यो नभश्चरः।</a-v><a-v>उभावेतौ मृगौ दिव्यौ तारामृगमहीमृगौ॥ ३५</a-v></p>
<p id="3.41.36"><a-v>यदि वायं तथा यन्मां भवेद्वदसि लक्ष्मण।</a-v><a-v>मायैषा राक्षसस्येति कर्तव्योऽस्य वधो मया॥ ३६</a-v></p>
<p id="3.41.37"><a-v>एतेन हि नृशंसेन मारीचेनाकृतात्मना।</a-v><a-v>वने विचरता पूर्वं हिंसिता मुनिपुंगवाः॥ ३७</a-v></p>
<p id="3.41.38"><a-v>उत्थाय बहवो येन मृगयायां जनाधिपाः।</a-v><a-v>निहताः परमेष्वासास्तस्माद्वध्यस्त्वयं मृगः॥ ३८</a-v></p>
<p id="3.41.39"><a-v>पुरस्तादिह वातापिः परिभूय तपस्विनः।</a-v><a-v>उदरस्थो द्विजान्हन्ति स्वगर्भोऽश्वतरीमिव॥ ३९</a-v></p>
<p id="3.41.40"><a-v>स कदाचिच्चिराल्लोके आससाद महामुनिम्।</a-v><a-v>अगस्त्यं तेजसा युक्तं भक्ष्यस्तस्य बभूव ह॥ ४०</a-v></p>
<p id="3.41.41"><a-v>समुत्थाने च तद्रूपं कर्तुकामं समीक्ष्य तम्।</a-v><a-v>उत्स्मयित्वा तु भगवान्वातापिमिदमब्रवीत्॥ ४१</a-v></p>
<p id="3.41.42"><a-v>त्वयाविगण्य वातापे परिभूताश्च तेजसा।</a-v><a-v>जीवलोके द्विजश्रेष्ठास्तस्मादसि जरां गतः॥ ४२</a-v></p>
<p id="3.41.43"><a-v>एवं तन्न भवेद्रक्षो वातापिरिव लक्ष्मण।</a-v><a-v>मद्विधं योऽतिमन्येत धर्मनित्यं जितेन्द्रियम्॥ ४३</a-v></p>
<p id="3.41.44"><a-v>भवेद्धतोऽयं वातापिरगस्त्येनेव मा गतिः।</a-v><a-v>इह त्वं भव संनद्धो यन्त्रितो रक्ष मैथिलीम्॥ ४४</a-v></p>
<p id="3.41.45"><a-v>अस्यामायत्तमस्माकं यत्कृत्यं रघुनन्दन।</a-v><a-v>अहमेनं वधिष्यामि ग्रहीष्याम्यथ वा मृगम्॥ ४५</a-v></p>
<p id="3.41.46"><a-v>यावद्गच्छामि सौमित्रे मृगमानयितुं द्रुतम्।</a-v><a-v>पश्य लक्ष्मण वैदेहीं मृगत्वचि गतस्पृहाम्॥ ४६</a-v></p>
<p id="3.41.47"><a-v>त्वचा प्रधानया ह्येष मृगोऽद्य न भविष्यति।</a-v><a-v>अप्रमत्तेन ते भाव्यमाश्रमस्थेन सीतया॥ ४७</a-v></p>
<p id="3.41.48"><a-v>यावत्पृषतमेकेन सायकेन निहन्म्यहम्।</a-v><a-v>हत्वैतच्चर्म आदाय शीघ्रमेष्यामि लक्ष्मण॥ ४८</a-v></p>
<p id="3.41.49"><a-v>प्रदक्षिणेनातिबलेन पक्षिणा जटायुषा बुद्धिमता च लक्ष्मण।</a-v><a-v>भवाप्रमत्तः प्रतिगृह्य मैथिलीं प्रतिक्षणं सर्वत एव शङ्कितः॥ ४९</a-v></p>
<p><a-v>इति श्रीरामायणे अरण्यकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
