<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् २९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/029.sxml"><a-title>वाल्मीकिरामायणम् अरण्यकाण्डम् २९ सर्गः</a-title><a-meta>
<p>Unique Words: 313</p>
</a-meta><hr><a-sec><p id="3.29.1"><a-v>भित्त्वा तु तां गदां बाणै राघवो धर्मवत्सलः।</a-v><a-v>स्मयमानः खरं वाक्यं संरब्धमिदमब्रवीत्॥ १</a-v></p>
<p id="3.29.2"><a-v>एतत्ते बलसर्वस्वं दर्शितं राक्षसाधम।</a-v><a-v>शक्तिहीनतरो मत्तो वृथा त्वमुपगर्जितम्॥ २</a-v></p>
<p id="3.29.3"><a-v>एषा बाणविनिर्भिन्ना गदा भूमितलं गता।</a-v><a-v>अभिधानप्रगल्भस्य तव प्रत्ययघातिनी॥ ३</a-v></p>
<p id="3.29.4"><a-v>यत्त्वयोक्तं विनष्टानामिदमश्रुप्रमार्जनम्।</a-v><a-v>राक्षसानां करोमीति मिथ्या तदपि ते वचः॥ ४</a-v></p>
<p id="3.29.5"><a-v>नीचस्य क्षुद्रशीलस्य मिथ्यावृत्तस्य रक्षसः।</a-v><a-v>प्राणानपहरिष्यामि गरुत्मानमृतं यथा॥ ५</a-v></p>
<p id="3.29.6"><a-v>अद्य ते भिन्नकण्ठस्य फेनबुद्बुदभूषितम्।</a-v><a-v>विदारितस्य मद्बाणैर्मही पास्यति शोणितम्॥ ६</a-v></p>
<p id="3.29.7"><a-v>पांसुरूषितसर्वाङ्गः स्रस्तन्यस्तभुजद्वयः।</a-v><a-v>स्वप्स्यसे गां समाश्लिष्य दुर्लभां प्रमदामिव॥ ७</a-v></p>
<p id="3.29.8"><a-v>प्रवृद्धनिद्रे शयिते त्वयि राक्षसपांसने।</a-v><a-v>भविष्यन्त्यशरण्यानां शरण्या दण्डका इमे॥ ८</a-v></p>
<p id="3.29.9"><a-v>जनस्थाने हतस्थाने तव राक्षसमच्छरैः।</a-v><a-v>निर्भया विचरिष्यन्ति सर्वतो मुनयो वने॥ ९</a-v></p>
<p id="3.29.10"><a-v>अद्य विप्रसरिष्यन्ति राक्षस्यो हतबान्धवाः।</a-v><a-v>बाष्पार्द्रवदना दीना भयादन्यभयावहाः॥ १०</a-v></p>
<p id="3.29.11"><a-v>अद्य शोकरसज्ञास्ता भविष्यन्ति निशाचर।</a-v><a-v>अनुरूपकुलाः पत्न्यो यासां त्वं पतिरीदृशः॥ ११</a-v></p>
<p id="3.29.12"><a-v>नृशंसशील क्षुद्रात्मन्नित्यं ब्राह्मणकण्टक।</a-v><a-v>त्वत्कृते शङ्कितैरग्नौ मुनिभिः पात्यते हविः॥ १२</a-v></p>
<p id="3.29.13"><a-v>तमेवमभिसंरब्धं ब्रुवाणं राघवं रणे।</a-v><a-v>खरो निर्भर्त्सयामास रोषात्खरतर स्वनः॥ १३</a-v></p>
<p id="3.29.14"><a-v>दृढं खल्ववलिप्तोऽसि भयेष्वपि च निर्भयः।</a-v><a-v>वाच्यावाच्यं ततो हि त्वं मृत्युवश्यो न बुध्यसे॥ १४</a-v></p>
<p id="3.29.15"><a-v>कालपाशपरिक्षिप्ता भवन्ति पुरुषा हि ये।</a-v><a-v>कार्याकार्यं न जानन्ति ते निरस्तषडिन्द्रियाः॥ १५</a-v></p>
<p id="3.29.16"><a-v>एवमुक्त्वा ततो रामं संरुध्य भृकुटिं ततः।</a-v><a-v>स ददर्श महासालमविदूरे निशाचरः॥ १६</a-v></p>
<p id="3.29.17"><a-v>रणे प्रहरणस्यार्थे सर्वतो ह्यवलोकयन्।</a-v><a-v>स तमुत्पाटयामास संदृश्य दशनच्छदम्॥ १७</a-v></p>
<p id="3.29.18"><a-v>तं समुत्क्षिप्य बाहुभ्यां विनर्दित्वा महाबलः।</a-v><a-v>राममुद्दिश्य चिक्षेप हतस्त्वमिति चाब्रवीत्॥ १८</a-v></p>
<p id="3.29.19"><a-v>तमापतन्तं बाणौघैश्छित्त्वा रामः प्रतापवान्।</a-v><a-v>रोषमाहारयत्तीव्रं निहन्तुं समरे खरम्॥ १९</a-v></p>
<p id="3.29.20"><a-v>जातस्वेदस्ततो रामो रोषाद्रक्तान्तलोचनः।</a-v><a-v>निर्बिभेद सहस्रेण बाणानां समरे खरम्॥ २०</a-v></p>
<p id="3.29.21"><a-v>तस्य बाणान्तराद्रक्तं बहु सुस्राव फेनिलम्।</a-v><a-v>गिरेः प्रस्रवणस्येव तोयधारापरिस्रवः॥ २१</a-v></p>
<p id="3.29.22"><a-v>विह्वलः स कृतो बाणैः खरो रामेण संयुगे।</a-v><a-v>मत्तो रुधिरगन्धेन तमेवाभ्यद्रवद्द्रुतम्॥ २२</a-v></p>
<p id="3.29.23"><a-v>तमापतन्तं संरब्धं कृतास्त्रो रुधिराप्लुतम्।</a-v><a-v>अपसर्पत्प्रतिपदं किंचित्त्वरितविक्रमः॥ २३</a-v></p>
<p id="3.29.24"><a-v>ततः पावकसंकाशं बधाय समरे शरम्।</a-v><a-v>खरस्य रामो जग्राह ब्रह्मदण्डमिवापरम्॥ २४</a-v></p>
<p id="3.29.25"><a-v>स तद्दत्तं मघवता सुरराजेन धीमता।</a-v><a-v>संदधे च स धर्मात्मा मुमोच च खरं प्रति॥ २५</a-v></p>
<p id="3.29.26"><a-v>स विमुक्तो महाबाणो निर्घातसमनिःस्वनः।</a-v><a-v>रामेण धनुरुद्यम्य खरस्योरसि चापतत्॥ २६</a-v></p>
<p id="3.29.27"><a-v>स पपात खरो भूमौ दह्यमानः शराग्निना।</a-v><a-v>रुद्रेणैव विनिर्दग्धः श्वेतारण्ये यथान्धकः॥ २७</a-v></p>
<p id="3.29.28"><a-v>स वृत्र इव वज्रेण फेनेन नमुचिर्यथा।</a-v><a-v>बलो वेन्द्राशनिहतो निपपात हतः खरः॥ २८</a-v></p>
<p id="3.29.29"><a-v>ततो राजर्षयः सर्वे संगताः परमर्षयः।</a-v><a-v>सभाज्य मुदिता राममिदं वचनमब्रुवन्॥ २९</a-v></p>
<p id="3.29.30"><a-v>एतदर्थं महातेजा महेन्द्रः पाकशासनः।</a-v><a-v>शरभङ्गाश्रमं पुण्यमाजगाम पुरंदरः॥ ३०</a-v></p>
<p id="3.29.31"><a-v>आनीतस्त्वमिमं देशमुपायेन महर्षिभिः।</a-v><a-v>एषां वधार्थं क्रूराणां रक्षसां पापकर्मणाम्॥ ३१</a-v></p>
<p id="3.29.32"><a-v>तदिदं नः कृतं कार्यं त्वया दशरथात्मज।</a-v><a-v>सुखं धर्मं चरिष्यन्ति दण्डकेषु महर्षयः॥ ३२</a-v></p>
<p id="3.29.33"><a-v>एतस्मिन्नन्तरे वीरो लक्ष्मणः सह सीतया।</a-v><a-v>गिरिदुर्गाद्विनिष्क्रम्य संविवेशाश्रमं सुखी॥ ३३</a-v></p>
<p id="3.29.34"><a-v>ततो रामस्तु विजयी पूज्यमानो महर्षिभिः।</a-v><a-v>प्रविवेशाश्रमं वीरो लक्ष्मणेनाभिवादितः॥ ३४</a-v></p>
<p id="3.29.35"><a-v>तं दृष्ट्वा शत्रुहन्तारं महर्षीणां सुखावहम्।</a-v><a-v>बभूव हृष्टा वैदेही भर्तारं परिषस्वजे॥ ३५</a-v></p>
<p><a-v>इति श्रीरामायणे अरण्यकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
