<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/046.sxml"><a-title>वाल्मीकिरामायणम् अरण्यकाण्डम् ४६ सर्गः</a-title><a-meta>
<p>Unique Words: 221</p>
</a-meta><hr><a-sec><p id="3.46.1"><a-v>एवं ब्रुवत्यां सीतायां संरब्धः परुषाक्षरम्।</a-v><a-v>ललाटे भ्रुकुटीं कृत्वा रावणः प्रत्युवाच ह॥ १</a-v></p>
<p id="3.46.2"><a-v>भ्राता वैश्रवणस्याहं सापत्न्यो वरवर्णिनि।</a-v><a-v>रावणो नाम भद्रं ते दशग्रीवः प्रतापवान्॥ २</a-v></p>
<p id="3.46.3"><a-v>यस्य देवाः सगन्धर्वाः पिशाचपतगोरगाः।</a-v><a-v>विद्रवन्ति भयाद्भीता मृत्योरिव सदा प्रजाः॥ ३</a-v></p>
<p id="3.46.4"><a-v>येन वैश्रवणो भ्राता वैमात्रः कारणान्तरे।</a-v><a-v>द्वन्द्वमासादितः क्रोधाद्रणे विक्रम्य निर्जितः॥ ४</a-v></p>
<p id="3.46.5"><a-v>मद्भयार्तः परित्यज्य स्वमधिष्ठानमृद्धिमत्।</a-v><a-v>कैलासं पर्वतश्रेष्ठमध्यास्ते नरवाहनः॥ ५</a-v></p>
<p id="3.46.6"><a-v>यस्य तत्पुष्पकं नाम विमानं कामगं शुभम्।</a-v><a-v>वीर्यादावर्जितं भद्रे येन यामि विहायसं॥ ६</a-v></p>
<p id="3.46.7"><a-v>मम संजातरोषस्य मुखं दृष्ट्वैव मैथिलि।</a-v><a-v>विद्रवन्ति परित्रस्ताः सुराः शक्रपुरोगमाः॥ ७</a-v></p>
<p id="3.46.8"><a-v>यत्र तिष्ठाम्यहं तत्र मारुतो वाति शङ्कितः।</a-v><a-v>तीव्रांशुः शिशिरांशुश्च भयात्संपद्यते रविः॥ ८</a-v></p>
<p id="3.46.9"><a-v>निष्कम्पपत्रास्तरवो नद्यश्च स्तिमितोदकाः।</a-v><a-v>भवन्ति यत्र यत्राहं तिष्ठामि च चरामि च॥ ९</a-v></p>
<p id="3.46.10"><a-v>मम पारे समुद्रस्य लङ्का नाम पुरी शुभा।</a-v><a-v>संपूर्णा राक्षसैर्घोरैर्यथेन्द्रस्यामरावती॥ १०</a-v></p>
<p id="3.46.11"><a-v>प्राकारेण परिक्षिप्ता पाण्डुरेण विराजिता।</a-v><a-v>हेमकक्ष्या पुरी रम्या वैदूर्यमय तोरणा॥ ११</a-v></p>
<p id="3.46.12"><a-v>हस्त्यश्वरथसंभाधा तूर्यनादविनादिता।</a-v><a-v>सर्वकामफलैर्वृक्षैः संकुलोद्यानशोभिता॥ १२</a-v></p>
<p id="3.46.13"><a-v>तत्र त्वं वसती सीते राजपुत्रि मया सह।</a-v><a-v>न स्रमिष्यसि नारीणां मानुषीणां मनस्विनि॥ १३</a-v></p>
<p id="3.46.14"><a-v>भुञ्जाना मानुषान्भोगान्दिव्यांश्च वरवर्णिनि।</a-v><a-v>न स्मरिष्यसि रामस्य मानुषस्य गतायुषः॥ १४</a-v></p>
<p id="3.46.15"><a-v>स्थापयित्वा प्रियं पुत्रं राज्ञा दशरथेन यः।</a-v><a-v>मन्दवीर्यः सुतो ज्येष्ठस्ततः प्रस्थापितो वनम्॥ १५</a-v></p>
<p id="3.46.16"><a-v>तेन किं भ्रष्टराज्येन रामेण गतचेतसा।</a-v><a-v>करिष्यसि विशालाक्षि तापसेन तपस्विना॥ १६</a-v></p>
<p id="3.46.17"><a-v>सर्वराक्षसभर्तारं कामात्स्वयमिहागतम्।</a-v><a-v>न मन्मथशराविष्टं प्रत्याख्यातुं त्वमर्हसि॥ १७</a-v></p>
<p id="3.46.18"><a-v>प्रत्याख्याय हि मां भीरु परितापं गमिष्यसि।</a-v><a-v>चरणेनाभिहत्येव पुरूरवसमुर्वशी॥ १८</a-v></p>
<p id="3.46.19"><a-v>एवमुक्ता तु वैदेही क्रुद्धा संरक्तलोचना।</a-v><a-v>अब्रवीत्परुषं वाक्यं रहिते राक्षसाधिपम्॥ १९</a-v></p>
<p id="3.46.20"><a-v>कथं वैश्रवणं देवं सर्वभूतनमस्कृतम्।</a-v><a-v>भ्रातरं व्यपदिश्य त्वमशुभं कर्तुमिच्छसि॥ २०</a-v></p>
<p id="3.46.21"><a-v>अवश्यं विनशिष्यन्ति सर्वे रावण राक्षसाः।</a-v><a-v>येषां त्वं कर्कशो राजा दुर्बुद्धिरजितेन्द्रियः॥ २१</a-v></p>
<p id="3.46.22"><a-v>अपहृत्य शचीं भार्यां शक्यमिन्द्रस्य जीवितुम्।</a-v><a-v>न तु रामस्य भार्यां मामपनीयास्ति जीवितम्॥ २२</a-v></p>
<p id="3.46.23"><a-v>जीवेच्चिरं वज्रधरस्य हस्ता च्छचीं प्रधृष्याप्रतिरूपरूपाम्।</a-v><a-v>न मादृशीं राक्षसधर्षयित्वा पीतामृतस्यापि तवास्ति मोक्षः॥ २३</a-v></p>
<p><a-v>इति श्रीरामायणे अरण्यकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
