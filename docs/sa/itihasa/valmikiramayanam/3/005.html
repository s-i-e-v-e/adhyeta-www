<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/005.sxml"><a-title>वाल्मीकिरामायणम् अरण्यकाण्डम् ५ सर्गः</a-title><a-meta>
<p>Unique Words: 202</p>
</a-meta><hr><a-sec><p id="3.5.1"><a-v>शरभङ्गे दिवं प्राप्ते मुनिसंघाः समागताः।</a-v><a-v>अभ्यगच्छन्त काकुत्स्थं रामं ज्वलिततेजसं॥ १</a-v></p>
<p id="3.5.2"><a-v>वैखानसा वालखिल्याः संप्रक्षाला मरीचिपाः।</a-v><a-v>अश्मकुट्टाश्च बहवः पत्राहाराश्च तापसाः॥ २</a-v></p>
<p id="3.5.3"><a-v>दन्तोलूखलिनश्चैव तथैवोन्मज्जकाः परे।</a-v><a-v>मुनयः सलिलाहारा वायुभक्षास्तथापरे॥ ३</a-v></p>
<p id="3.5.4"><a-v>आकाशनिलयाश्चैव तथा स्थण्डिलशायिनः।</a-v><a-v>तथोर्ध्ववासिनो दान्तास्तथार्द्रपटवाससः॥ ४</a-v></p>
<p id="3.5.5"><a-v>सजपाश्च तपोनित्यास्तथा पञ्चतपोऽन्विताः।</a-v><a-v>सर्वे ब्राह्म्या श्रिया जुष्टा दृढयोगसमाहिताः।</a-v><a-v>शरभङ्गाश्रमे राममभिजग्मुश्च तापसाः॥ ५</a-v></p>
<p id="3.5.6"><a-v>अभिगम्य च धर्मज्ञा रामं धर्मभृतां वरम्।</a-v><a-v>ऊचुः परमधर्मज्ञमृषिसंघाः समाहिताः॥ ६</a-v></p>
<p id="3.5.7"><a-v>त्वमिक्ष्वाकुकुलस्यास्य पृथिव्याश्च महारथः।</a-v><a-v>प्रधानश्चासि नाथश्च देवानां मघवानिव॥ ७</a-v></p>
<p id="3.5.8"><a-v>विश्रुतस्त्रिषु लोकेषु यशसा विक्रमेण च।</a-v><a-v>पितृव्रतत्वं सत्यं च त्वयि धर्मश्च पुष्कलः॥ ८</a-v></p>
<p id="3.5.9"><a-v>त्वामासाद्य महात्मानं धर्मज्ञं धर्मवत्सलम्।</a-v><a-v>अर्थित्वान्नाथ वक्ष्यामस्तच्च नः क्षन्तुमर्हसि॥ ९</a-v></p>
<p id="3.5.10"><a-v>अधार्मस्तु महांस्तात भवेत्तस्य महीपतेः।</a-v><a-v>यो हरेद्बलिषड्भागं न च रक्षति पुत्रवत्॥ १०</a-v></p>
<p id="3.5.11"><a-v>युञ्जानः स्वानिव प्राणान्प्राणैरिष्टान्सुतानिव।</a-v><a-v>नित्ययुक्तः सदा रक्षन्सर्वान्विषयवासिनः॥ ११</a-v></p>
<p id="3.5.12"><a-v>प्राप्नोति शाश्वतीं राम कीर्तिं स बहुवार्षिकीम्।</a-v><a-v>ब्रह्मणः स्थानमासाद्य तत्र चापि महीयते॥ १२</a-v></p>
<p id="3.5.13"><a-v>यत्करोति परं धर्मं मुनिर्मूलफलाशनः।</a-v><a-v>तत्र राज्ञश्चतुर्भागः प्रजा धर्मेण रक्षतः॥ १३</a-v></p>
<p id="3.5.14"><a-v>सोऽयं ब्राह्मणभूयिष्ठो वानप्रस्थगणो महान्।</a-v><a-v>त्वन्नाथोऽनाथवद्राम राक्षसैर्वध्यते भृशम्॥ १४</a-v></p>
<p id="3.5.15"><a-v>एहि पश्य शरीराणि मुनीनां भावितात्मनाम्।</a-v><a-v>हतानां राक्षसैर्घोरैर्बहूनां बहुधा वने॥ १५</a-v></p>
<p id="3.5.16"><a-v>पम्पानदीनिवासानामनुमन्दाकिनीमपि।</a-v><a-v>चित्रकूटालयानां च क्रियते कदनं महत्॥ १६</a-v></p>
<p id="3.5.17"><a-v>एवं वयं न मृष्यामो विप्रकारं तपस्विनम्।</a-v><a-v>क्रियमाणं वने घोरं रक्षोभिर्भीमकर्मभिः॥ १७</a-v></p>
<p id="3.5.18"><a-v>ततस्त्वां शरणार्थं च शरण्यं समुपस्थिताः।</a-v><a-v>परिपालय नो राम वध्यमानान्निशाचरैः॥ १८</a-v></p>
<p id="3.5.19"><a-v>एतच्छ्रुत्वा तु काकुत्स्थस्तापसानां तपस्विनाम्।</a-v><a-v>इदं प्रोवाच धर्मात्मा सर्वानेव तपस्विनः।</a-v><a-v>नैवमर्हथ मां वक्तुमाज्ञाप्योऽहं तपस्विनम्॥ १९</a-v></p>
<p id="3.5.20"><a-v>भवतामर्थसिद्ध्यर्थमागतोऽहं यदृच्छया।</a-v><a-v>तस्य मेऽयं वने वासो भविष्यति महाफलः।</a-v><a-v>तपस्विनां रणे शत्रून्हन्तुमिच्छामि राक्षसान्॥ २०</a-v></p>
<p id="3.5.21"><a-v>दत्त्वा वरं चापि तपोधनानां धर्मे धृतात्मा सहलक्ष्मणेन।</a-v><a-v>तपोधनैश्चापि सहार्य वृत्तः सुतीष्क्णमेवाभिजगाम वीरः॥ २१</a-v></p>
<p><a-v>इति श्रीरामायणे अरण्यकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
