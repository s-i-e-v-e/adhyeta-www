<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ११ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/011.sxml"><a-title>वाल्मीकिरामायणम् अरण्यकाण्डम् ११ सर्गः</a-title><a-meta>
<p>Unique Words: 306</p>
</a-meta><hr><a-sec><p id="3.11.1"><a-v>स प्रविश्याश्रमपदं लक्ष्मणो राघवानुजः।</a-v><a-v>अगस्त्यशिष्यमासाद्य वाक्यमेतदुवाच ह॥ १</a-v></p>
<p id="3.11.2"><a-v>राजा दशरथो नाम ज्येष्ठस्तस्य सुतो बली।</a-v><a-v>रामः प्राप्तो मुनिं द्रष्टुं भार्यया सह सीतया॥ २</a-v></p>
<p id="3.11.3"><a-v>लक्ष्मणो नाम तस्याहं भ्राता त्ववरजो हितः।</a-v><a-v>अनुकूलश्च भक्तश्च यदि ते श्रोत्रमागतः॥ ३</a-v></p>
<p id="3.11.4"><a-v>ते वयं वनमत्युग्रं प्रविष्टाः पितृशासनात्।</a-v><a-v>द्रष्टुमिच्छामहे सर्वे भगवन्तं निवेद्यताम्॥ ४</a-v></p>
<p id="3.11.5"><a-v>तस्य तद्वचनं श्रुत्वा लक्ष्मणस्य तपोधनः।</a-v><a-v>तथेत्युक्त्वाग्निशरणं प्रविवेश निवेदितुम्॥ ५</a-v></p>
<p id="3.11.6"><a-v>स प्रविश्य मुनिश्रेष्ठं तपसा दुष्प्रधर्षणम्।</a-v><a-v>कृताञ्जलिरुवाचेदं रामागमनमञ्जसा॥ ६</a-v></p>
<p id="3.11.7"><a-v>पुत्रौ दशरथस्येमौ रामो लक्ष्मण एव च।</a-v><a-v>प्रविष्टावाश्रमपदं सीतया सह भार्यया॥ ७</a-v></p>
<p id="3.11.8"><a-v>द्रष्टुं भवन्तमायातौ शुश्रूषार्थमरिंदमौ।</a-v><a-v>यदत्रानन्तरं तत्त्वमाज्ञापयितुमर्हसि॥ ८</a-v></p>
<p id="3.11.9"><a-v>ततः शिष्यादुपश्रुत्य प्राप्तं रामं सलक्ष्मणम्।</a-v><a-v>वैदेहीं च महाभागामिदं वचनमब्रवीत्॥ ९</a-v></p>
<p id="3.11.10"><a-v>दिष्ट्या रामश्चिरस्याद्य द्रष्टुं मां समुपागतः।</a-v><a-v>मनसा काङ्क्षितं ह्यस्य मयाप्यागमनं प्रति॥ १०</a-v></p>
<p id="3.11.11"><a-v>गम्यतां सत्कृतो रामः सभार्यः सहलक्ष्मणः।</a-v><a-v>प्रवेश्यतां समीपं मे किं चासौ न प्रवेशितः॥ ११</a-v></p>
<p id="3.11.12"><a-v>एवमुक्तस्तु मुनिना धर्मज्ञेन महात्मना।</a-v><a-v>अभिवाद्याब्रवीच्छिष्यस्तथेति नियताञ्जलिः॥ १२</a-v></p>
<p id="3.11.13"><a-v>ततो निष्क्रम्य संभ्रान्तः शिष्यो लक्ष्मणमब्रवीत्।</a-v><a-v>क्वासौ रामो मुनिं द्रष्टुमेतु प्रविशतु स्वयम्॥ १३</a-v></p>
<p id="3.11.14"><a-v>ततो गत्वाश्रमपदं शिष्येण सह लक्ष्मणः।</a-v><a-v>दर्शयामास काकुत्स्थं सीतां च जनकात्मजाम्॥ १४</a-v></p>
<p id="3.11.15"><a-v>तं शिष्यः प्रश्रितं वाक्यमगस्त्यवचनं ब्रुवन्।</a-v><a-v>प्रावेशयद्यथान्यायं सत्कारार्थं सुसत्कृतम्॥ १५</a-v></p>
<p id="3.11.16"><a-v>प्रविवेश ततो रामः सीतया सहलक्ष्मणः।</a-v><a-v>प्रशान्तहरिणाकीर्णमाश्रमं ह्यवलोकयन्॥ १६</a-v></p>
<p id="3.11.17"><a-v>स तत्र ब्रह्मणः स्थानमग्नेः स्थानं तथैव च।</a-v><a-v>विष्णोः स्थानं महेन्द्रस्य स्थानं चैव विवस्वतः॥ १७</a-v></p>
<p id="3.11.18"><a-v>सोमस्थानं भगस्थानं स्थानं कौबेरमेव च।</a-v><a-v>धातुर्विधातुः स्थानं च वायोः स्थानं तथैव च॥ १८</a-v></p>
<p id="3.11.19"><a-v>ततः शिष्यैः परिवृतो मुनिरप्यभिनिष्पतत्।</a-v><a-v>तं ददर्शाग्रतो रामो मुनीनां दीप्ततेजसं।</a-v><a-v>अब्रवीद्वचनं वीरो लक्ष्मणं लक्ष्मिवर्धनम्॥ १९</a-v></p>
<p id="3.11.20"><a-v>एष लक्ष्मण निष्क्रामत्यगस्त्यो भगवानृषिः।</a-v><a-v>औदार्येणावगच्छामि निधानं तपसामिमम्॥ २०</a-v></p>
<p id="3.11.21"><a-v>एवमुक्त्वा महाबाहुरगस्त्यं सूर्यवर्चसं।</a-v><a-v>जग्राह परमप्रीतस्तस्य पादौ परंतपः॥ २१</a-v></p>
<p id="3.11.22"><a-v>अभिवाद्य तु धर्मात्मा तस्थौ रामः कृताञ्जलिः।</a-v><a-v>सीतया सह वैदेह्या तदा राम सलक्ष्मणः॥ २२</a-v></p>
<p id="3.11.23"><a-v>प्रतिगृह्य च काकुत्स्थमर्चयित्वासनोदकैः।</a-v><a-v>कुशलप्रश्नमुक्त्वा च आस्यतामिति सोऽब्रवीत्॥ २३</a-v></p>
<p id="3.11.24"><a-v>अग्निं हुत्वा प्रदायार्घ्यमतिथिं प्रतिपूज्य च।</a-v><a-v>वानप्रस्थेन धर्मेण स तेषां भोजनं ददौ॥ २४</a-v></p>
<p id="3.11.25"><a-v>प्रथमं चोपविश्याथ धर्मज्ञो मुनिपुंगवः।</a-v><a-v>उवाच राममासीनं प्राञ्जलिं धर्मकोविदम्॥ २५</a-v></p>
<p id="3.11.26"><a-v>अन्यथा खलु काकुत्स्थ तपस्वी समुदाचरन्।</a-v><a-v>दुःसाक्षीव परे लोके स्वानि मांसानि भक्षयेत्॥ २६</a-v></p>
<p id="3.11.27"><a-v>राजा सर्वस्य लोकस्य धर्मचारी महारथः।</a-v><a-v>पूजनीयश्च मान्यश्च भवान्प्राप्तः प्रियातिथिः॥ २७</a-v></p>
<p id="3.11.28"><a-v>एवमुक्त्वा फलैर्मूलैः पुष्पैश्चान्यैश्च राघवम्।</a-v><a-v>पूजयित्वा यथाकामं पुनरेव ततोऽब्रवीत्॥ २८</a-v></p>
<p id="3.11.29"><a-v>इदं दिव्यं महच्चापं हेमवज्रविभूषितम्।</a-v><a-v>वैष्णवं पुरुषव्याघ्र निर्मितं विश्वकर्मणा॥ २९</a-v></p>
<p id="3.11.30"><a-v>अमोघः सूर्यसंकाशो ब्रह्मदत्तः शरोत्तमः।</a-v><a-v>दत्तो मम महेन्द्रेण तूणी चाक्षयसायकौ॥ ३०</a-v></p>
<p id="3.11.31"><a-v>संपूर्णौ निशितैर्बाणैर्ज्वलद्भिरिव पावकैः।</a-v><a-v>महाराजत कोशोऽयमसिर्हेमविभूषितः॥ ३१</a-v></p>
<p id="3.11.32"><a-v>अनेन धनुषा राम हत्वा संख्ये महासुरान्।</a-v><a-v>आजहार श्रियं दीप्तां पुरा विष्णुर्दिवौकसाम्॥ ३२</a-v></p>
<p id="3.11.33"><a-v>तद्धनुस्तौ च तूणीरौ शरं खड्गं च मानद।</a-v><a-v>जयाय प्रतिगृह्णीष्व वज्रं वज्रधरो यथा॥ ३३</a-v></p>
<p id="3.11.34"><a-v>एवमुक्त्वा महातेजाः समस्तं तद्वरायुधम्।</a-v><a-v>दत्त्वा रामाय भगवानगस्त्यः पुनरब्रवीत्॥ ३४</a-v></p>
<p><a-v>इति श्रीरामायणे अरण्यकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
