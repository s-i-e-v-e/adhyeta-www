<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् ४५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/045.sxml"><a-title>वाल्मीकिरामायणम् अरण्यकाण्डम् ४५ सर्गः</a-title><a-meta>
<p>Unique Words: 390</p>
</a-meta><hr><a-sec><p id="3.45.1"><a-v>रावणेन तु वैदेही तदा पृष्टा जिहीर्षुणा।</a-v><a-v>परिव्राजकरूपेण शशंसात्मानमात्मना॥ १</a-v></p>
<p id="3.45.2"><a-v>ब्राह्मणश्चातिथिश्चैष अनुक्तो हि शपेत माम्।</a-v><a-v>इति ध्यात्वा मुहूर्तं तु सीता वचनमब्रवीत्॥ २</a-v></p>
<p id="3.45.3"><a-v>दुहिता जनकस्याहं मैथिलस्य महात्मनः।</a-v><a-v>सीता नाम्नास्मि भद्रं ते रामभार्या द्विजोत्तम॥ ३</a-v></p>
<p id="3.45.4"><a-v>संवत्सरं चाध्युषिता राघवस्य निवेशने।</a-v><a-v>भुञ्जाना मानुषान्भोगान्सर्वकामसमृद्धिनी॥ ४</a-v></p>
<p id="3.45.5"><a-v>ततः संवत्सरादूर्ध्वं सममन्यत मे पतिम्।</a-v><a-v>अभिषेचयितुं रामं समेतो राजमन्त्रिभिः॥ ५</a-v></p>
<p id="3.45.6"><a-v>तस्मिन्संभ्रियमाणे तु राघवस्याभिषेचने।</a-v><a-v>कैकेयी नाम भर्तारं ममार्या याचते वरम्॥ ६</a-v></p>
<p id="3.45.7"><a-v>प्रतिगृह्य तु कैकेयी श्वशुरं सुकृतेन मे।</a-v><a-v>मम प्रव्राजनं भर्तुर्भरतस्याभिषेचनम्।</a-v><a-v>द्वावयाचत भर्तारं सत्यसंधं नृपोत्तमम्॥ ७</a-v></p>
<p id="3.45.8"><a-v>नाद्य भोक्ष्ये न च स्वप्स्ये न पास्येऽहं कदाचन।</a-v><a-v>एष मे जीवितस्यान्तो रामो यद्यभिषिच्यते॥ ८</a-v></p>
<p id="3.45.9"><a-v>इति ब्रुवाणां कैकेयीं श्वशुरो मे स मानदः।</a-v><a-v>अयाचतार्थैरन्वर्थैर्न च याच्ञां चकार सा॥ ९</a-v></p>
<p id="3.45.10"><a-v>मम भर्ता महातेजा वयसा पञ्चविंशकः।</a-v><a-v>रामेति प्रथितो लोके गुणवान्सत्यवाक्शुचिः।</a-v><a-v>विशालाक्षो महाबाहुः सर्वभूतहिते रतः॥ १०</a-v></p>
<p id="3.45.11"><a-v>अभिषेकाय तु पितुः समीपं राममागतम्।</a-v><a-v>कैकेयी मम भर्तारमित्युवाच द्रुतं वचः॥ ११</a-v></p>
<p id="3.45.12"><a-v>तव पित्रा समाज्ञप्तं ममेदं शृणु राघव।</a-v><a-v>भरताय प्रदातव्यमिदं राज्यमकण्टकम्॥ १२</a-v></p>
<p id="3.45.13"><a-v>त्वया तु खलु वस्तव्यं नव वर्षाणि पञ्च च।</a-v><a-v>वने प्रव्रज काकुत्स्थ पितरं मोचयानृतात्॥ १३</a-v></p>
<p id="3.45.14"><a-v>तथेत्युवाच तां रामः कैकेयीमकुतोभयः।</a-v><a-v>चकार तद्वचस्तस्या मम भर्ता दृढव्रतः॥ १४</a-v></p>
<p id="3.45.15"><a-v>दद्यान्न प्रतिगृह्णीयात्सत्यब्रूयान्न चानृतम्।</a-v><a-v>एतद्ब्राह्मण रामस्य व्रतं ध्रुवमनुत्तमम्॥ १५</a-v></p>
<p id="3.45.16"><a-v>तस्य भ्राता तु वैमात्रो लक्ष्मणो नाम वीर्यवान्।</a-v><a-v>रामस्य पुरुषव्याघ्रः सहायः समरेऽरिहा॥ १६</a-v></p>
<p id="3.45.17"><a-v>स भ्राता लक्ष्मणो नाम धर्मचारी दृढव्रतः।</a-v><a-v>अन्वगच्छद्धनुष्पाणिः प्रव्रजन्तं मया सह॥ १७</a-v></p>
<p id="3.45.18"><a-v>ते वयं प्रच्युता राज्यात्कैलेय्यास्तु कृते त्रयः।</a-v><a-v>विचराम द्विजश्रेष्ठ वनं गम्भीरमोजसा॥ १८</a-v></p>
<p id="3.45.19"><a-v>समाश्वस मुहूर्तं तु शक्यं वस्तुमिह त्वया।</a-v><a-v>आगमिष्यति मे भर्ता वन्यमादाय पुष्कलम्॥ १९</a-v></p>
<p id="3.45.20"><a-v>स त्वं नाम च गोत्रं च कुलमाचक्ष्व तत्त्वतः।</a-v><a-v>एकश्च दण्डकारण्ये किमर्थं चरसि द्विज॥ २०</a-v></p>
<p id="3.45.21"><a-v>एवं ब्रुवत्यां सीतायां रामपत्न्यां महाबलः।</a-v><a-v>प्रत्युवाचोत्तरं तीव्रं रावणो राक्षसाधिपः॥ २१</a-v></p>
<p id="3.45.22"><a-v>येन वित्रासिता लोकाः सदेवासुरपन्नगाः।</a-v><a-v>अहं स रावणो नाम सीते रक्षोगणेश्वरः॥ २२</a-v></p>
<p id="3.45.23"><a-v>त्वां तु काञ्चनवर्णाभां दृष्ट्वा कौशेयवासिनीम्।</a-v><a-v>रतिं स्वकेषु दारेषु नाधिगच्छाम्यनिन्दिते॥ २३</a-v></p>
<p id="3.45.24"><a-v>बह्वीनामुत्तमस्त्रीणामाहृतानामितस्ततः।</a-v><a-v>सर्वासामेव भद्रं ते ममाग्रमहिषी भव॥ २४</a-v></p>
<p id="3.45.25"><a-v>लङ्का नाम समुद्रस्य मध्ये मम महापुरी।</a-v><a-v>सागरेण परिक्षिप्ता निविष्टा गिरिमूर्धनि॥ २५</a-v></p>
<p id="3.45.26"><a-v>तत्र सीते मया सार्धं वनेषु विचरिष्यसि।</a-v><a-v>न चास्यारण्यवासस्य स्पृहयिष्यसि भामिनि॥ २६</a-v></p>
<p id="3.45.27"><a-v>पञ्चदास्यः सहस्राणि सर्वाभरणभूषिताः।</a-v><a-v>सीते परिचरिष्यन्ति भार्या भवसि मे यदि॥ २७</a-v></p>
<p id="3.45.28"><a-v>रावणेनैवमुक्ता तु कुपिता जनकात्मजा।</a-v><a-v>प्रत्युवाचानवद्याङ्गी तमनादृत्य राक्षसं॥ २८</a-v></p>
<p id="3.45.29"><a-v>महागिरिमिवाकम्प्यं महेन्द्रसदृशं पतिम्।</a-v><a-v>महोदधिमिवाक्षोभ्यमहं राममनुव्रता॥ २९</a-v></p>
<p id="3.45.30"><a-v>महाबाहुं महोरस्कं सिंहविक्रान्तगामिनम्।</a-v><a-v>नृसिंहं सिंहसंकाशमहं राममनुव्रता॥ ३०</a-v></p>
<p id="3.45.31"><a-v>पूर्णचन्द्राननं वीरं राजवत्सं जितेन्द्रियम्।</a-v><a-v>पृथुकीर्तिं महाबाहुमहं राममनुव्रता॥ ३१</a-v></p>
<p id="3.45.32"><a-v>त्वं पुनर्जम्बुकः सिंहीं मामिहेच्छसि दुर्लभाम्।</a-v><a-v>नाहं शक्या त्वया स्प्रष्टुमादित्यस्य प्रभा यथा॥ ३२</a-v></p>
<p id="3.45.33"><a-v>पादपान्काञ्चनान्नूनं बहून्पश्यसि मन्दभाक्।</a-v><a-v>राघवस्य प्रियां भार्यां यस्त्वमिच्छसि रावण॥ ३३</a-v></p>
<p id="3.45.34"><a-v>क्षुधितस्य च सिंहस्य मृगशत्रोस्तरस्विनः।</a-v><a-v>आशीविषस्य वदनाद्दंष्ट्रामादातुमिच्छसि॥ ३४</a-v></p>
<p id="3.45.35"><a-v>मन्दरं पर्वतश्रेष्ठं पाणिना हर्तुमिच्छसि।</a-v><a-v>कालकूटं विषं पीत्वा स्वस्तिमान्गन्तुमिच्छसि॥ ३५</a-v></p>
<p id="3.45.36"><a-v>अक्षिसूच्या प्रमृजसि जिह्वया लेढि च क्षुरम्।</a-v><a-v>राघवस्य प्रियां भार्यामधिगन्तुं त्वमिच्छसि॥ ३६</a-v></p>
<p id="3.45.37"><a-v>अवसज्य शिलां कण्ठे समुद्रं तर्तुमिच्छसि।</a-v><a-v>सूर्या चन्द्रमसौ चोभौ प्राणिभ्यां हर्तुमिच्छसि।</a-v><a-v>यो रामस्य प्रियां भार्यां प्रधर्षयितुमिच्छसि॥ ३७</a-v></p>
<p id="3.45.38"><a-v>अग्निं प्रज्वलितं दृष्ट्वा वस्त्रेणाहर्तुमिच्छसि।</a-v><a-v>कल्याण वृत्तां रामस्य यो भार्यां हर्तुमिच्छसि॥ ३८</a-v></p>
<p id="3.45.39"><a-v>अयोमुखानां शूलानामग्रे चरितुमिच्छसि।</a-v><a-v>रामस्य सदृशीं भार्यां योऽधिगन्तुं त्वमिच्छसि॥ ३९</a-v></p>
<p id="3.45.40"><a-v>यदन्तरं सिंहशृगालयोर्वने</a-v><a-v>यदन्तरं स्यन्दनिकासमुद्रयोः।</a-v><a-v>सुराग्र्यसौवीरकयोर्यदन्तरं</a-v><a-v>तदन्तरं दाशरथेस्तवैव च॥ ४०</a-v></p>
<p id="3.45.41"><a-v>यदन्तरं काञ्चनसीसलोहयो</a-v><a-v>र्यदन्तरं चन्दनवारिपङ्कयोः।</a-v><a-v>यदन्तरं हस्तिबिडालयोर्वने</a-v><a-v>तदन्तरं दशरथेस्तवैव च॥ ४१</a-v></p>
<p id="3.45.42"><a-v>यदन्तरं वायसवैनतेययो</a-v><a-v>र्यदन्तरं मद्गुमयूरयोरपि।</a-v><a-v>यदन्तरं सारसगृध्रयोर्वने</a-v><a-v>तदन्तरं दाशरथेस्तवैव च॥ ४२</a-v></p>
<p id="3.45.43"><a-v>तस्मिन्सहस्राक्षसमप्रभावे</a-v><a-v>रामे स्थिते कार्मुकबाणपाणौ।</a-v><a-v>हृतापि तेऽहं न जरां गमिष्ये</a-v><a-v>वज्रं यथा मक्षिकयावगीर्णम्॥ ४३</a-v></p>
<p id="3.45.44"><a-v>इतीव तद्वाक्यमदुष्टभावा</a-v><a-v>सुदृष्टमुक्त्वा रजनीचरं तम्।</a-v><a-v>गात्रप्रकम्पाद्व्यथिता बभूव</a-v><a-v>वातोद्धता सा कदलीव तन्वी॥ ४४</a-v></p>
<p id="3.45.45"><a-v>तां वेपमानामुपलक्ष्य सीतां</a-v><a-v>स रावणो मृत्युसमप्रभावः।</a-v><a-v>कुलं बलं नाम च कर्म चात्मनः</a-v><a-v>समाचचक्षे भयकारणार्थम्॥ ४५</a-v></p>
<p><a-v>इति श्रीरामायणे अरण्यकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
