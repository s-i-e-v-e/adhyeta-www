<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अरण्यकाण्डम् १९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/3'>वाल्मीकिरामायणम् अरण्यकाण्डम्</a></nav><a-document loc="/sa/itihasa/valmikiramayanam/3/019.sxml"><a-title>वाल्मीकिरामायणम् अरण्यकाण्डम् १९ सर्गः</a-title><a-meta>
<p>Unique Words: 232</p>
</a-meta><hr><a-sec><p id="3.19.1"><a-v>ततः शूर्पणखा घोरा राघवाश्रममागता।</a-v><a-v>रक्षसामाचचक्षे तौ भ्रातरौ सह सीतया॥ १</a-v></p>
<p id="3.19.2"><a-v>ते रामं पर्णशालायामुपविष्टं महाबलम्।</a-v><a-v>ददृशुः सीतया सार्धं वैदेह्या लक्ष्मणेन च॥ २</a-v></p>
<p id="3.19.3"><a-v>तान्दृष्ट्वा राघवः श्रीमानागतां तां च राक्षसीम्।</a-v><a-v>अब्रवीद्भ्रातरं रामो लक्ष्मणं दीप्ततेजसं॥ ३</a-v></p>
<p id="3.19.4"><a-v>मुहूर्तं भव सौमित्रे सीतायाः प्रत्यनन्तरः।</a-v><a-v>इमानस्या वधिष्यामि पदवीमागतानिह॥ ४</a-v></p>
<p id="3.19.5"><a-v>वाक्यमेतत्ततः श्रुत्वा रामस्य विदितात्मनः।</a-v><a-v>तथेति लक्ष्मणो वाक्यं रामस्य प्रत्यपूजयत्॥ ५</a-v></p>
<p id="3.19.6"><a-v>राघवोऽपि महच्चापं चामीकरविभूषितम्।</a-v><a-v>चकार सज्यं धर्मात्मा तानि रक्षांसि चाब्रवीत्॥ ६</a-v></p>
<p id="3.19.7"><a-v>पुत्रौ दशरथस्यावां भ्रातरौ रामलक्ष्मणौ।</a-v><a-v>प्रविष्टौ सीतया सार्धं दुश्चरं दण्डकावनम्॥ ७</a-v></p>
<p id="3.19.8"><a-v>फलमूलाशनौ दान्तौ तापसौ धर्मचारिणौ।</a-v><a-v>वसन्तौ दण्डकारण्ये किमर्थमुपहिंसथ॥ ८</a-v></p>
<p id="3.19.9"><a-v>युष्मान्पापात्मकान्हन्तुं विप्रकारान्महावने।</a-v><a-v>ऋषीणां तु नियोगेन प्राप्तोऽहं सशरासनः॥ ९</a-v></p>
<p id="3.19.10"><a-v>तिष्ठतैवात्र संतुष्टा नोपसर्पितुमर्हथ।</a-v><a-v>यदि प्राणैरिहार्थो वो निवर्तध्वं निशाचराः॥ १०</a-v></p>
<p id="3.19.11"><a-v>तस्य तद्वचनं श्रुत्वा राक्षसास्ते चतुर्दश।</a-v><a-v>ऊचुर्वाचं सुसंक्रुद्धा ब्रह्मघ्नः शूलपाणयः॥ ११</a-v></p>
<p id="3.19.12"><a-v>संरक्तनयना घोरा रामं रक्तान्तलोचनम्।</a-v><a-v>परुषा मधुराभाषं हृष्टादृष्टपराक्रमम्॥ १२</a-v></p>
<p id="3.19.13"><a-v>क्रोधमुत्पाद्य नो भर्तुः खरस्य सुमहात्मनः।</a-v><a-v>त्वमेव हास्यसे प्राणानद्यास्माभिर्हतो युधि॥ १३</a-v></p>
<p id="3.19.14"><a-v>का हि ते शक्तिरेकस्य बहूनां रणमूर्धनि।</a-v><a-v>अस्माकमग्रतः स्थातुं किं पुनर्योद्धुमाहवे॥ १४</a-v></p>
<p id="3.19.15"><a-v>एभिर्बाहुप्रयुक्तैर्नः परिघैः शूलपट्टिशैः।</a-v><a-v>प्राणांस्त्यक्ष्यसि वीर्यं च धनुश्च करपीडितम्॥ १५</a-v></p>
<p id="3.19.16"><a-v>इत्येवमुक्त्वा संरब्धा राक्षसास्ते चतुर्दश।</a-v><a-v>उद्यतायुधनिस्त्रिंशा राममेवाभिदुद्रुवुः।</a-v><a-v>चिक्षिपुस्तानि शूलानि राघवं प्रति दुर्जयम्॥ १६</a-v></p>
<p id="3.19.17"><a-v>तानि शूलानि काकुत्स्थः समस्तानि चतुर्दश।</a-v><a-v>तावद्भिरेव चिच्छेद शरैः काञ्चनभूषणैः॥ १७</a-v></p>
<p id="3.19.18"><a-v>ततः पश्चान्महातेजा नाराचान्सूर्यसंनिभान्।</a-v><a-v>जग्राह परमक्रुद्धश्चतुर्दश शिलाशितान्॥ १८</a-v></p>
<p id="3.19.19"><a-v>गृहीत्वा धनुरायम्य लक्ष्यानुद्दिश्य राक्षसान्।</a-v><a-v>मुमोच राघवो बाणान्वज्रानिव शतक्रतुः॥ १९</a-v></p>
<p id="3.19.20"><a-v>रुक्मपुङ्खाश्च विशिखाः प्रदीप्ता हेमभूषणाः।</a-v><a-v>अन्तरिक्षे महोल्कानां बभूवुस्तुल्यवर्चसः॥ २०</a-v></p>
<p id="3.19.21"><a-v>ते भित्त्वा रक्षसां वेगाद्वक्षांसि रुधिराप्लुताः।</a-v><a-v>विनिष्पेतुस्तदा भूमौ न्यमज्जन्ताशनिस्वनाः॥ २१</a-v></p>
<p id="3.19.22"><a-v>ते भिन्नहृदया भूमौ छिन्नमूला इव द्रुमाः।</a-v><a-v>निपेतुः शोणितार्द्राङ्गा विकृता विगतासवः॥ २२</a-v></p>
<p id="3.19.23"><a-v>तान्भूमौ पतितान्दृष्ट्वा राक्षसी क्रोधमूर्छिता।</a-v><a-v>परित्रस्ता पुनस्तत्र व्यसृजद्भैरवं रवम्॥ २३</a-v></p>
<p id="3.19.24"><a-v>सा नदन्ती महानादं जवाच्छूर्पणखा पुनः।</a-v><a-v>उपगम्य खरं सा तु किंचित्संशुष्क शोणिता।</a-v><a-v>पपात पुनरेवार्ता सनिर्यासेव वल्लरी॥ २४</a-v></p>
<p id="3.19.25"><a-v>निपातितान्प्रेक्ष्य रणे तु राक्षसा</a-v><a-v>न्प्रधाविता शूर्पणखा पुनस्ततः।</a-v><a-v>वधं च तेषां निखिलेन रक्षसां</a-v><a-v>शशंस सर्वं भगिनी खरस्य सा॥ २५</a-v></p>
<p><a-v>इति श्रीरामायणे अरण्यकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
