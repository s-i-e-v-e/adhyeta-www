<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/049.sxml"><a-title>वाल्मीकिरामायणम् किष्किन्धाकाण्डम् ४९ सर्गः</a-title><a-meta>
<p>Unique Words: 253</p>
</a-meta><hr><a-sec><p id="4.49.1"><a-v>सह ताराङ्गदाभ्यां तु संगम्य हनुमान्कपिः।</a-v><a-v>विचिनोति स्म विन्ध्यस्य गुहाश्च गहनानि च॥ १</a-v></p>
<p id="4.49.2"><a-v>सिंहशार्दूलजुष्टाश्च गुहाश्च परितस्तथा।</a-v><a-v>विषमेषु नगेन्द्रस्य महाप्रस्रवणेषु च॥ २</a-v></p>
<p id="4.49.3"><a-v>तेषां तत्रैव वसतां स कालो व्यत्यवर्तत॥ ३</a-v></p>
<p id="4.49.4"><a-v>स हि देशो दुरन्वेषो गुहा गहनवान्महान्।</a-v><a-v>तत्र वायुसुतः सर्वं विचिनोति स्म पर्वतम्॥ ४</a-v></p>
<p id="4.49.5"><a-v>परस्परेण रहिता अन्योन्यस्याविदूरतः।</a-v><a-v>गजो गवाक्षो गवयः शरभो गन्धमादनः॥ ५</a-v></p>
<p id="4.49.6"><a-v>मैन्दश्च द्विविदश्चैव हनुमाञ्जाम्बवानपि।</a-v><a-v>अङ्गदो युवराजश्च तारश्च वनगोचरः॥ ६</a-v></p>
<p id="4.49.7"><a-v>गिरिजालावृतान्देशान्मार्गित्वा दक्षिणां दिशम्।</a-v><a-v>क्षुत्पिपासा परीताश्च श्रान्ताश्च सलिलार्थिनः।</a-v><a-v>अवकीर्णं लतावृक्षैर्ददृशुस्ते महाबिलम्॥ ७</a-v></p>
<p id="4.49.8"><a-v>ततः क्रौञ्चाश्च हंसाश्च सारसाश्चापि निष्क्रमन्।</a-v><a-v>जलार्द्राश्चक्रवाकाश्च रक्ताङ्गाः पद्मरेणुभिः॥ ८</a-v></p>
<p id="4.49.9"><a-v>ततस्तद्बिलमासाद्य सुगन्धि दुरतिक्रमम्।</a-v><a-v>विस्मयव्यग्रमनसो बभूवुर्वानरर्षभाः॥ ९</a-v></p>
<p id="4.49.10"><a-v>संजातपरिशङ्कास्ते तद्बिलं प्लवगोत्तमाः।</a-v><a-v>अभ्यपद्यन्त संहृष्टास्तेजोवन्तो महाबलाः॥ १०</a-v></p>
<p id="4.49.11"><a-v>ततः पर्वतकूटाभो हनुमान्मारुतात्मजः।</a-v><a-v>अब्रवीद्वानरान्सर्वान्कान्तार वनकोविदः॥ ११</a-v></p>
<p id="4.49.12"><a-v>गिरिजालावृतान्देशान्मार्गित्वा दक्षिणां दिशम्।</a-v><a-v>वयं सर्वे परिश्रान्ता न च पश्यामि मैथिलीम्॥ १२</a-v></p>
<p id="4.49.13"><a-v>अस्माच्चापि बिलाद्धंसाः क्रौञ्चाश्च सह सारसैः।</a-v><a-v>जलार्द्राश्चक्रवाकाश्च निष्पतन्ति स्म सर्वशः॥ १३</a-v></p>
<p id="4.49.14"><a-v>नूनं सलिलवानत्र कूपो वा यदि वा ह्रदः।</a-v><a-v>तथा चेमे बिलद्वारे स्निग्धास्तिष्ठन्ति पादपाः॥ १४</a-v></p>
<p id="4.49.15"><a-v>इत्युक्तास्तद्बिलं सर्वे विविशुस्तिमिरावृतम्।</a-v><a-v>अचन्द्रसूर्यं हरयो ददृशू रोमहर्षणम्॥ १५</a-v></p>
<p id="4.49.16"><a-v>ततस्तस्मिन्बिले दुर्गे नानापादपसंकुले।</a-v><a-v>अन्योन्यं संपरिष्वज्य जग्मुर्योजनमन्तरम्॥ १६</a-v></p>
<p id="4.49.17"><a-v>ते नष्टसंज्ञास्तृषिताः संभ्रान्ताः सलिलार्थिनः।</a-v><a-v>परिपेतुर्बिले तस्मिन्कंचित्कालमतन्द्रिताः॥ १७</a-v></p>
<p id="4.49.18"><a-v>ते कृशा दीनवदनाः परिश्रान्ताः प्लवंगमाः।</a-v><a-v>आलोकं ददृशुर्वीरा निराशा जीविते तदा॥ १८</a-v></p>
<p id="4.49.19"><a-v>ततस्तं देशमागम्य सौम्यं वितिमिरं वनम्।</a-v><a-v>ददृशुः काञ्चनान्वृक्षान्दीप्तवैश्वानरप्रभान्॥ १९</a-v></p>
<p id="4.49.20"><a-v>सालांस्तालांश्च पुंनागान्ककुभान्वञ्जुलान्धवान्।</a-v><a-v>चम्पकान्नागवृक्षांश्च कर्णिकारांश्च पुष्पितान्॥ २०</a-v></p>
<p id="4.49.21"><a-v>तरुणादित्यसंकाशान्वैदूर्यमयवेदिकान्।</a-v><a-v>नीलवैदूर्यवर्णाश्च पद्मिनीः पतगावृताः॥ २१</a-v></p>
<p id="4.49.22"><a-v>महद्भिः काञ्चनैर्वृक्षैर्वृतं बालार्क संनिभैः।</a-v><a-v>जातरूपमयैर्मत्स्यैर्महद्भिश्च सकच्छपैः॥ २२</a-v></p>
<p id="4.49.23"><a-v>नलिनीस्तत्र ददृशुः प्रसन्नसलिलायुताः।</a-v><a-v>काञ्चनानि विमानानि राजतानि तथैव च॥ २३</a-v></p>
<p id="4.49.24"><a-v>तपनीयगवाक्षाणि मुक्ताजालावृतानि च।</a-v><a-v>हैमराजतभौमानि वैदूर्यमणिमन्ति च॥ २४</a-v></p>
<p id="4.49.25"><a-v>ददृशुस्तत्र हरयो गृहमुख्यानि सर्वशः।</a-v><a-v>पुष्पितान्फलिनो वृक्षान्प्रवालमणिसंनिभान्॥ २५</a-v></p>
<p id="4.49.26"><a-v>काञ्चनभ्रमरांश्चैव मधूनि च समन्ततः।</a-v><a-v>मणिकाञ्चनचित्राणि शयनान्यासनानि च॥ २६</a-v></p>
<p id="4.49.27"><a-v>महार्हाणि च यानानि ददृशुस्ते समन्ततः।</a-v><a-v>हैमराजतकांस्यानां भाजनानां च संचयान्॥ २७</a-v></p>
<p id="4.49.28"><a-v>अगरूणां च दिव्यानां चन्दनानां च संचयान्।</a-v><a-v>शुचीन्यभ्यवहार्याणि मूलानि च फलानि च॥ २८</a-v></p>
<p id="4.49.29"><a-v>महार्हाणि च पानानि मधूनि रसवन्ति च।</a-v><a-v>दिव्यानामम्बराणां च महार्हाणां च संचयान्।</a-v><a-v>कम्बलानां च चित्राणामजिनानां च संचयान्॥ २९</a-v></p>
<p id="4.49.30"><a-v>तत्र तत्र विचिन्वन्तो बिले तत्र महाप्रभाः।</a-v><a-v>ददृशुर्वानराः शूराः स्त्रियं कांचिददूरतः॥ ३०</a-v></p>
<p id="4.49.31"><a-v>तां दृष्ट्वा भृशसंत्रस्ताश्चीरकृष्णाजिनाम्बराम्।</a-v><a-v>तापसीं नियताहारां ज्वलन्तीमिव तेजसा॥ ३१</a-v></p>
<p id="4.49.32"><a-v>ततो हनूमान्गिरिसंनिकाशः</a-v><a-v>कृताञ्जलिस्तामभिवाद्य वृद्धाम्।</a-v><a-v>पप्रच्छ का त्वं भवनं बिलं च</a-v><a-v>रत्नानि चेमानि वदस्व कस्य॥ ३२</a-v></p>
<p><a-v>इति श्रीरामायणे किष्किन्धाकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
