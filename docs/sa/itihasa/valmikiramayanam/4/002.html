<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/002.sxml"><a-title>वाल्मीकिरामायणम् किष्किन्धाकाण्डम् २ सर्गः</a-title><a-meta>
<p>Unique Words: 244</p>
</a-meta><hr><a-sec><p id="4.2.1"><a-v>तौ तु दृष्ट्वा महात्मानौ भ्रातरौ रामलक्ष्मणौ।</a-v><a-v>वरायुधधरौ वीरौ सुग्रीवः शङ्कितोऽभवत्॥ १</a-v></p>
<p id="4.2.2"><a-v>उद्विग्नहृदयः सर्वा दिशः समवलोकयन्।</a-v><a-v>न व्यतिष्ठत कस्मिंश्चिद्देशे वानरपुंगवः॥ २</a-v></p>
<p id="4.2.3"><a-v>नैव चक्रे मनः स्थाने वीक्षमाणो महाबलौ।</a-v><a-v>कपेः परमभीतस्य चित्तं व्यवससाद ह॥ ३</a-v></p>
<p id="4.2.4"><a-v>चिन्तयित्वा स धर्मात्मा विमृश्य गुरुलाघवम्।</a-v><a-v>सुग्रीवः परमोद्विग्नः सर्वैरनुचरैः सह॥ ४</a-v></p>
<p id="4.2.5"><a-v>ततः स सचिवेभ्यस्तु सुग्रीवः प्लवगाधिपः।</a-v><a-v>शशंस परमोद्विग्नः पश्यंस्तौ रामलक्ष्मणौ॥ ५</a-v></p>
<p id="4.2.6"><a-v>एतौ वनमिदं दुर्गं वालिप्रणिहितौ ध्रुवम्।</a-v><a-v>छद्मना चीरवसनौ प्रचरन्ताविहागतौ॥ ६</a-v></p>
<p id="4.2.7"><a-v>ततः सुग्रीवसचिवा दृष्ट्वा परमधन्विनौ।</a-v><a-v>जग्मुर्गिरितटात्तस्मादन्यच्छिखरमुत्तमम्॥ ७</a-v></p>
<p id="4.2.8"><a-v>ते क्षिप्रमभिगम्याथ यूथपा यूथपर्षभम्।</a-v><a-v>हरयो वानरश्रेष्ठं परिवार्योपतस्थिरे॥ ८</a-v></p>
<p id="4.2.9"><a-v>एकमेकायनगताः प्लवमाना गिरेर्गिरिम्।</a-v><a-v>प्रकम्पयन्तो वेगेन गिरीणां शिखराणि च॥ ९</a-v></p>
<p id="4.2.10"><a-v>ततः शाखामृगाः सर्वे प्लवमाना महाबलाः।</a-v><a-v>बभञ्जुश्च नगांस्तत्र पुष्पितान्दुर्गसंश्रितान्॥ १०</a-v></p>
<p id="4.2.11"><a-v>आप्लवन्तो हरिवराः सर्वतस्तं महागिरिम्।</a-v><a-v>मृगमार्जारशार्दूलांस्त्रासयन्तो ययुस्तदा॥ ११</a-v></p>
<p id="4.2.12"><a-v>ततः सुग्रीवसचिवाः पर्वतेन्द्रं समाश्रिताः।</a-v><a-v>संगम्य कपिमुख्येन सर्वे प्राञ्जलयः स्थिताः॥ १२</a-v></p>
<p id="4.2.13"><a-v>ततस्तं भयसंत्रस्तं वालिकिल्बिषशङ्कितम्।</a-v><a-v>उवाच हनुमान्वाक्यं सुग्रीवं वाक्यकोविदः॥ १३</a-v></p>
<p id="4.2.14"><a-v>यस्मादुद्विग्नचेतास्त्वं प्रद्रुतो हरिपुंगव।</a-v><a-v>तं क्रूरदर्शनं क्रूरं नेह पश्यामि वालिनम्॥ १४</a-v></p>
<p id="4.2.15"><a-v>यस्मात्तव भयं सौम्य पूर्वजात्पापकर्मणः।</a-v><a-v>स नेह वाली दुष्टात्मा न ते पश्याम्यहं भयम्॥ १५</a-v></p>
<p id="4.2.16"><a-v>अहो शाखामृगत्वं ते व्यक्तमेव प्लवंगम।</a-v><a-v>लघुचित्ततयात्मानं न स्थापयसि यो मतौ॥ १६</a-v></p>
<p id="4.2.17"><a-v>बुद्धिविज्ञानसंपन्न इङ्गितैः सर्वमाचर।</a-v><a-v>न ह्यबुद्धिं गतो राजा सर्वभूतानि शास्ति हि॥ १७</a-v></p>
<p id="4.2.18"><a-v>सुग्रीवस्तु शुभं वाक्यं श्रुत्वा सर्वं हनूमतः।</a-v><a-v>ततः शुभतरं वाक्यं हनूमन्तमुवाच ह॥ १८</a-v></p>
<p id="4.2.19"><a-v>दीर्घबाहू विशालाक्षौ शरचापासिधारिणौ।</a-v><a-v>कस्य न स्याद्भयं दृष्ट्वा एतौ सुरसुतोपमौ॥ १९</a-v></p>
<p id="4.2.20"><a-v>वालिप्रणिहितावेतौ शङ्केऽहं पुरुषोत्तमौ।</a-v><a-v>राजानो बहुमित्राश्च विश्वासो नात्र हि क्षमः॥ २०</a-v></p>
<p id="4.2.21"><a-v>अरयश्च मनुष्येण विज्ञेयाश्छन्नचारिणः।</a-v><a-v>विश्वस्तानामविश्वस्ताश्छिद्रेषु प्रहरन्ति हि॥ २१</a-v></p>
<p id="4.2.22"><a-v>कृत्येषु वाली मेधावी राजानो बहुदर्शनाः।</a-v><a-v>भवन्ति परहन्तारस्ते ज्ञेयाः प्राकृतैर्नरैः॥ २२</a-v></p>
<p id="4.2.23"><a-v>तौ त्वया प्राकृतेनैव गत्वा ज्ञेयौ प्लवंगम।</a-v><a-v>शङ्कितानां प्रकारैश्च रूपव्याभाषणेन च॥ २३</a-v></p>
<p id="4.2.24"><a-v>लक्षयस्व तयोर्भावं प्रहृष्टमनसौ यदि।</a-v><a-v>विश्वासयन्प्रशंसाभिरिङ्गितैश्च पुनः पुनः॥ २४</a-v></p>
<p id="4.2.25"><a-v>ममैवाभिमुखं स्थित्वा पृच्छ त्वं हरिपुंगव।</a-v><a-v>प्रयोजनं प्रवेशस्य वनस्यास्य धनुर्धरौ॥ २५</a-v></p>
<p id="4.2.26"><a-v>शुद्धात्मानौ यदि त्वेतौ जानीहि त्वं प्लवंगम।</a-v><a-v>व्याभाषितैर्वा रूपैर्वा विज्ञेया दुष्टतानयोः॥ २६</a-v></p>
<p id="4.2.27"><a-v>इत्येवं कपिराजेन संदिष्टो मारुतात्मजः।</a-v><a-v>चकार गमने बुद्धिं यत्र तौ रामलक्ष्मणौ॥ २७</a-v></p>
<p id="4.2.28"><a-v>तथेति संपूज्य वचस्तु तस्य</a-v><a-v>कपेः सुभीतस्य दुरासदस्य।</a-v><a-v>महानुभावो हनुमान्ययौ तदा</a-v><a-v>स यत्र रामोऽतिबलश्च लक्ष्मणः॥ २८</a-v></p>
<p><a-v>इति श्रीरामायणे किष्किन्धाकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
