<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/054.sxml"><a-title>वाल्मीकिरामायणम् किष्किन्धाकाण्डम् ५४ सर्गः</a-title><a-meta>
<p>Unique Words: 197</p>
</a-meta><hr><a-sec><p id="4.54.1"><a-v>श्रुत्वा हनुमतो वाक्यं प्रश्रितं धर्मसंहितम्।</a-v><a-v>स्वामिसत्कारसंयुक्तमङ्गदो वाक्यमब्रवीत्॥ १</a-v></p>
<p id="4.54.2"><a-v>स्थैर्यं सर्वात्मना शौचमानृशंस्यमथार्जवम्।</a-v><a-v>विक्रमैश्चैव धैर्यं च सुग्रीवे नोपपद्यते॥ २</a-v></p>
<p id="4.54.3"><a-v>भ्रातुर्ज्येष्ठस्य यो भार्यां जीवितो महिषीं प्रियाम्।</a-v><a-v>धर्मेण मातरं यस्तु स्वीकरोति जुगुप्सितः॥ ३</a-v></p>
<p id="4.54.4"><a-v>कथं स धर्मं जानीते येन भ्रात्रा दुरात्मना।</a-v><a-v>युद्धायाभिनियुक्तेन बिलस्य पिहितं मुखम्॥ ४</a-v></p>
<p id="4.54.5"><a-v>सत्यात्पाणिगृहीतश्च कृतकर्मा महायशाः।</a-v><a-v>विस्मृतो राघवो येन स कस्य सुकृतं स्मरेत्॥ ५</a-v></p>
<p id="4.54.6"><a-v>लक्ष्मणस्य भयाद्येन नाधर्मभयभीरुणा।</a-v><a-v>आदिष्टा मार्गितुं सीतां धर्ममस्मिन्कथं भवेत्॥ ६</a-v></p>
<p id="4.54.7"><a-v>तस्मिन्पापे कृतघ्ने तु स्मृतिहीने चलात्मनि।</a-v><a-v>आर्यः को विश्वसेज्जातु तत्कुलीनो जिजीविषुः॥ ७</a-v></p>
<p id="4.54.8"><a-v>राज्ये पुत्रं प्रतिष्ठाप्य सगुणो निर्गुणोऽपि वा।</a-v><a-v>कथं शत्रुकुलीनं मां सुग्रीवो जीवयिष्यति॥ ८</a-v></p>
<p id="4.54.9"><a-v>भिन्नमन्त्रोऽपराद्धश्च हीनशक्तिः कथं ह्यहम्।</a-v><a-v>किष्किन्धां प्राप्य जीवेयमनाथ इव दुर्बलः॥ ९</a-v></p>
<p id="4.54.10"><a-v>उपांशुदण्डेन हि मां बन्धनेनोपपादयेत्।</a-v><a-v>शठः क्रूरो नृशंसश्च सुग्रीवो राज्यकारणात्॥ १०</a-v></p>
<p id="4.54.11"><a-v>बन्धनाच्चावसादान्मे श्रेयः प्रायोपवेशनम्।</a-v><a-v>अनुजानीत मां सर्वे गृहान्गच्छन्तु वानराः॥ ११</a-v></p>
<p id="4.54.12"><a-v>अहं वः प्रतिजानामि न गमिष्याम्यहं पुरीम्।</a-v><a-v>इहैव प्रायमासिष्ये श्रेयो मरणमेव मे॥ १२</a-v></p>
<p id="4.54.13"><a-v>अभिवादनपूर्वं तु राजा कुशलमेव च।</a-v><a-v>वाच्यस्ततो यवीयान्मे सुग्रीवो वानरेश्वरः॥ १३</a-v></p>
<p id="4.54.14"><a-v>आरोग्यपूर्वं कुशलं वाच्या माता रुमा च मे।</a-v><a-v>मातरं चैव मे तारामाश्वासयितुमर्हथ॥ १४</a-v></p>
<p id="4.54.15"><a-v>प्रकृत्या प्रियपुत्रा सा सानुक्रोशा तपस्विनी।</a-v><a-v>विनष्टं मामिह श्रुत्वा व्यक्तं हास्यति जीवितम्॥ १५</a-v></p>
<p id="4.54.16"><a-v>एतावदुक्त्वा वचनं वृद्धानप्यभिवाद्य च।</a-v><a-v>संविवेशाङ्गदो भूमौ रुदन्दर्भेषु दुर्मनाः॥ १६</a-v></p>
<p id="4.54.17"><a-v>तस्य संविशतस्तत्र रुदन्तो वानरर्षभाः।</a-v><a-v>नयनेभ्यः प्रमुमुचुरुष्णं वै वारिदुःखिताः॥ १७</a-v></p>
<p id="4.54.18"><a-v>सुग्रीवं चैव निन्दन्तः प्रशंसन्तश्च वालिनम्।</a-v><a-v>परिवार्याङ्गदो सर्वे व्यवस्यन्प्रायमासितुम्॥ १८</a-v></p>
<p id="4.54.19"><a-v>मतं तद्वालिपुत्रस्य विज्ञाय प्लवगर्षभाः।</a-v><a-v>उपस्पृश्योदकं सर्वे प्राङ्मुखाः समुपाविशन्।</a-v><a-v>दक्षिणाग्रेषु दर्भेषु उदक्तीरं समाश्रिताः॥ १९</a-v></p>
<p id="4.54.20"><a-v>स संविशद्भिर्बहुभिर्महीधरो महाद्रिकूटप्रमितैः प्लवंगमैः॥ २०</a-v></p>
<p id="4.54.21"><a-v>बभूव संनादितनिर्झरान्तरो भृशं नदद्भिर्जलदैरिवोल्बणैः॥ २१</a-v></p>
<p><a-v>इति श्रीरामायणे किष्किन्धाकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
