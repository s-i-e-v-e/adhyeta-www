<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/039.sxml"><a-title>वाल्मीकिरामायणम् किष्किन्धाकाण्डम् ३९ सर्गः</a-title><a-meta>
<p>Unique Words: 526</p>
</a-meta><hr><a-sec><p id="4.39.1"><a-v>अथ राजा समृद्धार्थः सुग्रीवः प्लवगेश्वरः।</a-v><a-v>उवाच नरशार्दूलं रामं परबलार्दनम्॥ १</a-v></p>
<p id="4.39.2"><a-v>आगता विनिविष्टाश्च बलिनः कामरूपिणः।</a-v><a-v>वानरेन्द्रा महेन्द्राभा ये मद्विषयवासिनः॥ २</a-v></p>
<p id="4.39.3"><a-v>त इमे बहुसाहस्रैर्हरिभिर्भीमविक्रमैः।</a-v><a-v>आगता वानरा घोरा दैत्यदानवसंनिभाः॥ ३</a-v></p>
<p id="4.39.4"><a-v>ख्यातकर्मापदानाश्च बलवन्तो जितक्लमाः।</a-v><a-v>पराक्रमेषु विख्याता व्यवसायेषु चोत्तमाः॥ ४</a-v></p>
<p id="4.39.5"><a-v>पृथिव्यम्बुचरा राम नानानगनिवासिनः।</a-v><a-v>कोट्यग्रश इमे प्राप्ता वानरास्तव किंकराः॥ ५</a-v></p>
<p id="4.39.6"><a-v>निदेशवर्तिनः सर्वे सर्वे गुरुहिते रताः।</a-v><a-v>अभिप्रेतमनुष्ठातुं तव शक्ष्यन्त्यरिंदम॥ ६</a-v></p>
<p id="4.39.7"><a-v>यन्मन्यसे नरव्याघ्र प्राप्तकालं तदुच्यताम्।</a-v><a-v>तत्सैन्यं त्वद्वशे युक्तमाज्ञापयितुमर्हसि॥ ७</a-v></p>
<p id="4.39.8"><a-v>काममेषामिदं कार्यं विदितं मम तत्त्वतः।</a-v><a-v>तथापि तु यथा तत्त्वमाज्ञापयितुमर्हसि॥ ८</a-v></p>
<p id="4.39.9"><a-v>तथा ब्रुवाणं सुग्रीवं रामो दशरथात्मजः।</a-v><a-v>बाहुभ्यां संपरिष्वज्य इदं वचनमब्रवीत्॥ ९</a-v></p>
<p id="4.39.10"><a-v>ज्ञायतां सौम्य वैदेही यदि जीवति वा न वा।</a-v><a-v>स च देशो महाप्राज्ञ यस्मिन्वसति रावणः॥ १०</a-v></p>
<p id="4.39.11"><a-v>अधिगम्य च वैदेहीं निलयं रावणस्य च।</a-v><a-v>प्राप्तकालं विधास्यामि तस्मिन्काले सह त्वया॥ ११</a-v></p>
<p id="4.39.12"><a-v>नाहमस्मिन्प्रभुः कार्ये वानरेश न लक्ष्मणः।</a-v><a-v>त्वमस्य हेतुः कार्यस्य प्रभुश्च प्लवगेश्वर॥ १२</a-v></p>
<p id="4.39.13"><a-v>त्वमेवाज्ञापय विभो मम कार्यविनिश्चयम्।</a-v><a-v>त्वं हि जानासि यत्कार्यं मम वीर न संशयः॥ १३</a-v></p>
<p id="4.39.14"><a-v>सुहृद्द्वितीयो विक्रान्तः प्राज्ञः कालविशेषवित्।</a-v><a-v>भवानस्मद्धिते युक्तः सुकृतार्थोऽर्थवित्तमः॥ १४</a-v></p>
<p id="4.39.15"><a-v>एवमुक्तस्तु सुग्रीवो विनतं नाम यूथपम्।</a-v><a-v>अब्रवीद्राम साम्निध्ये लक्ष्मणस्य च धीमतः।</a-v><a-v>शैलाभं मेघनिर्घोषमूर्जितं प्लवगेश्वरम्॥ १५</a-v></p>
<p id="4.39.16"><a-v>सोमसूर्यात्मजैः सार्धं वानरैर्वानरोत्तम।</a-v><a-v>देशकालनयैर्युक्तः कार्याकार्यविनिश्चये॥ १६</a-v></p>
<p id="4.39.17"><a-v>वृतः शतसहस्रेण वानराणां तरस्विनाम्।</a-v><a-v>अधिगच्छ दिशं पूर्वां सशैलवनकाननाम्॥ १७</a-v></p>
<p id="4.39.18"><a-v>तत्र सीतां च वैदेहीं निलयं रावणस्य च।</a-v><a-v>मार्गध्वं गिरिदुर्गेषु वनेषु च नदीषु च॥ १८</a-v></p>
<p id="4.39.19"><a-v>नदीं भागीरथीं रम्यां सरयूं कौशिकीं तथा।</a-v><a-v>कालिन्दीं यमुनां रम्यां यामुनं च महागिरिम्॥ १९</a-v></p>
<p id="4.39.20"><a-v>सरस्वतीं च सिन्धुं च शोणं मणिनिभोदकम्।</a-v><a-v>महीं कालमहीं चैव शैलकाननशोभिताम्॥ २०</a-v></p>
<p id="4.39.21"><a-v>ब्रह्ममालान्विदेहांश्च मालवान्काशिकोसलान्।</a-v><a-v>मागधांश्च महाग्रामान्पुण्ड्रान्वङ्गांस्तथैव च॥ २१</a-v></p>
<p id="4.39.22"><a-v>पत्तनं कोशकाराणां भूमिं च रजताकराम्।</a-v><a-v>सर्वमेतद्विचेतव्यं मृगयद्भिर्ततस्ततः॥ २२</a-v></p>
<p id="4.39.23"><a-v>रामस्य दयितां भार्यां सीतां दशरतः स्नुषाम्।</a-v><a-v>समुद्रमवगाढांश्च पर्वतान्पत्तनानि च॥ २३</a-v></p>
<p id="4.39.24"><a-v>मन्दरस्य च ये कोटिं संश्रिताः केचिदायताम्।</a-v><a-v>कर्णप्रावरणाश्चैव तथा चाप्योष्ठकर्णकाः॥ २४</a-v></p>
<p id="4.39.25"><a-v>घोरा लोहमुखाश्चैव जवनाश्चैकपादकाः।</a-v><a-v>अक्षया बलवन्तश्च पुरुषाः पुरुषादकाः॥ २५</a-v></p>
<p id="4.39.26"><a-v>किराताः कर्णचूडाश्च हेमाङ्गाः प्रियदर्शनाः।</a-v><a-v>आममीनाशनास्तत्र किराता द्वीपवासिनः॥ २६</a-v></p>
<p id="4.39.27"><a-v>अन्तर्जलचरा घोरा नरव्याघ्रा इति श्रुताः।</a-v><a-v>एतेषामालयाः सर्वे विचेयाः काननौकसः॥ २७</a-v></p>
<p id="4.39.28"><a-v>गिरिभिर्ये च गम्यन्ते प्लवनेन प्लवेन च।</a-v><a-v>रत्नवन्तं यवद्वीपं सप्तराज्योपशोभितम्॥ २८</a-v></p>
<p id="4.39.29"><a-v>सुवर्णरूप्यकं चैव सुवर्णाकरमण्डितम्।</a-v><a-v>यवद्वीपमतिक्रम्य शिशिरो नाम पर्वतः॥ २९</a-v></p>
<p id="4.39.30"><a-v>दिवं स्पृशति शृङ्गेण देवदानवसेवितः।</a-v><a-v>एतेषां गिरिदुर्गेषु प्रतापेषु वनेषु च॥ ३०</a-v></p>
<p id="4.39.31"><a-v>रावणः सह वैदेह्या मार्गितव्यस्ततस्ततः।</a-v><a-v>ततः समुद्रद्वीपांश्च सुभीमान्द्रष्टुमर्हथ॥ ३१</a-v></p>
<p id="4.39.32"><a-v>तत्रासुरा महाकायाश्छायां गृह्णन्ति नित्यशः।</a-v><a-v>ब्रह्मणा समनुज्ञाता दीर्घकालं बुभुक्षिताः॥ ३२</a-v></p>
<p id="4.39.33"><a-v>तं कालमेघप्रतिमं महोरगनिषेवितम्।</a-v><a-v>अभिगम्य महानादं तीर्थेनैव महोदधिम्॥ ३३</a-v></p>
<p id="4.39.34"><a-v>ततो रक्तजलं भीमं लोहितं नाम सागरम्।</a-v><a-v>गता द्रक्ष्यथ तां चैव बृहतीं कूटशाल्मलीम्॥ ३४</a-v></p>
<p id="4.39.35"><a-v>गृहं च वैनतेयस्य नानारत्नविभूषितम्।</a-v><a-v>तत्र कैलाससंकाशं विहितं विश्वकर्मणा॥ ३५</a-v></p>
<p id="4.39.36"><a-v>तत्र शैलनिभा भीमा मन्देहा नाम राक्षसाः।</a-v><a-v>शैलशृङ्गेषु लम्बन्ते नानारूपा भयावहाः॥ ३६</a-v></p>
<p id="4.39.37"><a-v>ते पतन्ति जले नित्यं सूर्यस्योदयनं प्रति।</a-v><a-v>अभितप्ताश्च सूर्येण लम्बन्ते स्म पुनः पुनः॥ ३७</a-v></p>
<p id="4.39.38"><a-v>ततः पाण्डुरमेघाभं क्षीरौदं नाम सागरम्।</a-v><a-v>गता द्रक्ष्यथ दुर्धर्षा मुखा हारमिवोर्मिभिः॥ ३८</a-v></p>
<p id="4.39.39"><a-v>तस्य मध्ये महाश्वेत ऋषभो नाम पर्वतः।</a-v><a-v>दिव्यगन्धैः कुसुमितै रजतैश्च नगैर्वृतः॥ ३९</a-v></p>
<p id="4.39.40"><a-v>सरश्च राजतैः पद्मैर्ज्वलितैर्हेमकेसरैः।</a-v><a-v>नाम्ना सुदर्शनं नाम राजहंसैः समाकुलम्॥ ४०</a-v></p>
<p id="4.39.41"><a-v>विबुधाश्चारणा यक्षाः किंनराः साप्सरोगणाः।</a-v><a-v>हृष्टाः समभिगच्छन्ति नलिनीं तां रिरंसवः॥ ४१</a-v></p>
<p id="4.39.42"><a-v>क्षीरोदं समतिक्रम्य ततो द्रक्ष्यथ वानराः।</a-v><a-v>जलोदं सागरश्रेष्ठं सर्वभूतभयावहम्॥ ४२</a-v></p>
<p id="4.39.43"><a-v>तत्र तत्कोपजं तेजः कृतं हयमुखं महत्।</a-v><a-v>अस्याहुस्तन्महावेगमोदनं सचराचरम्॥ ४३</a-v></p>
<p id="4.39.44"><a-v>तत्र विक्रोशतां नादो भूतानां सागरौकसाम्।</a-v><a-v>श्रूयते चासमर्थानां दृष्ट्वा तद्वडवामुखम्॥ ४४</a-v></p>
<p id="4.39.45"><a-v>स्वादूदस्योत्तरे देशे योजनानि त्रयोदश।</a-v><a-v>जातरूपशिलो नाम महान्कनकपर्वतः॥ ४५</a-v></p>
<p id="4.39.46"><a-v>आसीनं पर्वतस्याग्रे सर्वभूतनमस्कृतम्।</a-v><a-v>सहस्रशिरसं देवमनन्तं नीलवाससं॥ ४६</a-v></p>
<p id="4.39.47"><a-v>त्रिशिराः काञ्चनः केतुस्तालस्तस्य महात्मनः।</a-v><a-v>स्थापितः पर्वतस्याग्रे विराजति सवेदिकः॥ ४७</a-v></p>
<p id="4.39.48"><a-v>पूर्वस्यां दिशि निर्माणं कृतं तत्त्रिदशेश्वरैः।</a-v><a-v>ततः परं हेममयः श्रीमानुदयपर्वतः॥ ४८</a-v></p>
<p id="4.39.49"><a-v>तस्य कोटिर्दिवं स्पृष्ट्वा शतयोजनमायता।</a-v><a-v>जातरूपमयी दिव्या विराजति सवेदिका॥ ४९</a-v></p>
<p id="4.39.50"><a-v>सालैस्तालैस्तमालैश्च कर्णिकारैश्च पुष्पितैः।</a-v><a-v>जातरूपमयैर्दिव्यैः शोभते सूर्यसंनिभैः॥ ५०</a-v></p>
<p id="4.39.51"><a-v>तत्र योजनविस्तारमुच्छ्रितं दशयोजनम्।</a-v><a-v>शृङ्गं सौमनसं नाम जातरूपमयं ध्रुवम्॥ ५१</a-v></p>
<p id="4.39.52"><a-v>तत्र पूर्वं पदं कृत्वा पुरा विष्णुस्त्रिविक्रमे।</a-v><a-v>द्वितीयं शिखरं मेरोश्चकार पुरुषोत्तमः॥ ५२</a-v></p>
<p id="4.39.53"><a-v>उत्तरेण परिक्रम्य जम्बूद्वीपं दिवाकरः।</a-v><a-v>दृश्यो भवति भूयिष्ठं शिखरं तन्महोच्छ्रयम्॥ ५३</a-v></p>
<p id="4.39.54"><a-v>तत्र वैखानसा नाम वालखिल्या महर्षयः।</a-v><a-v>प्रकाशमाना दृश्यन्ते सूर्यवर्णास्तपस्विनः॥ ५४</a-v></p>
<p id="4.39.55"><a-v>अयं सुदर्शनो द्वीपः पुरो यस्य प्रकाशते।</a-v><a-v>यस्मिंस्तेजश्च चक्षुश्च सर्वप्रानभृतामपि॥ ५५</a-v></p>
<p id="4.39.56"><a-v>शैलस्य तस्य कुञ्जेषु कन्दरेषु वनेषु च।</a-v><a-v>रावणः सह वैदेह्या मार्गितव्यस्ततस्ततः॥ ५६</a-v></p>
<p id="4.39.57"><a-v>काञ्चनस्य च शैलस्य सूर्यस्य च महात्मनः।</a-v><a-v>आविष्टा तेजसा संध्या पूर्वा रक्ता प्रकाशते॥ ५७</a-v></p>
<p id="4.39.58"><a-v>ततः परमगम्या स्याद्दिक्पूर्वा त्रिदशावृता।</a-v><a-v>रहिता चन्द्रसूर्याभ्यामदृश्या तिमिरावृता॥ ५८</a-v></p>
<p id="4.39.59"><a-v>शैलेषु तेषु सर्वेषु कन्दरेषु वनेषु च।</a-v><a-v>ये च नोक्ता मया देशा विचेया तेषु जानकी॥ ५९</a-v></p>
<p id="4.39.60"><a-v>एतावद्वानरैः शक्यं गन्तुं वानरपुंगवाः।</a-v><a-v>अभास्करममर्यादं न जानीमस्ततः परम्॥ ६०</a-v></p>
<p id="4.39.61"><a-v>अधिगम्य तु वैदेहीं निलयं रावणस्य च।</a-v><a-v>मासे पूर्णे निवर्तध्वमुदयं प्राप्य पर्वतम्॥ ६१</a-v></p>
<p id="4.39.62"><a-v>ऊर्ध्वं मासान्न वस्तव्यं वसन्वध्यो भवेन्मम।</a-v><a-v>सिद्धार्थाः संनिवर्तध्वमधिगम्य च मैथिलीम्॥ ६२</a-v></p>
<p id="4.39.63"><a-v>महेन्द्रकान्तां वनषण्ड मण्डितां</a-v><a-v>दिशं चरित्वा निपुणेन वानराः।</a-v><a-v>अवाप्य सीतां रघुवंशजप्रियां</a-v><a-v>ततो निवृत्ताः सुखितो भविष्यथ॥ ६३</a-v></p>
<p><a-v>इति श्रीरामायणे किष्किन्धाकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
