<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/044.sxml"><a-title>वाल्मीकिरामायणम् किष्किन्धाकाण्डम् ४४ सर्गः</a-title><a-meta>
<p>Unique Words: 148</p>
</a-meta><hr><a-sec><p id="4.44.1"><a-v>तदुग्रशासनं भर्तुर्विज्ञाय हरिपुंगवाः।</a-v><a-v>शलभा इव संछाद्य मेदिनीं संप्रतस्थिरे॥ १</a-v></p>
<p id="4.44.2"><a-v>रामः प्रस्रवणे तस्मिन्न्यवसत्सहलक्ष्मणः।</a-v><a-v>प्रतीक्षमाणस्तं मासं यः सीताधिगमे कृतः॥ २</a-v></p>
<p id="4.44.3"><a-v>उत्तरां तु दिशं रम्यां गिरिराजसमावृताम्।</a-v><a-v>प्रतस्थे सहसा वीरो हरिः शतबलिस्तदा॥ ३</a-v></p>
<p id="4.44.4"><a-v>पूर्वां दिशं प्रति ययौ विनतो हरियूथपः॥ ४</a-v></p>
<p id="4.44.5"><a-v>ताराङ्गदादि सहितः प्लवगः पवनात्मजः।</a-v><a-v>अगस्त्यचरितामाशां दक्षिणां हरियूथपः॥ ५</a-v></p>
<p id="4.44.6"><a-v>पश्चिमां तु दिशं घोरां सुषेणः प्लवगेश्वरः।</a-v><a-v>प्रतस्थे हरिशार्दूलो भृशं वरुणपालिताम्॥ ६</a-v></p>
<p id="4.44.7"><a-v>ततः सर्वा दिशो राजा चोदयित्वा यथा तथम्।</a-v><a-v>कपिसेना पतीन्मुख्यान्मुमोद सुखितः सुखम्॥ ७</a-v></p>
<p id="4.44.8"><a-v>एवं संचोदिताः सर्वे राज्ञा वानरयूथपाः।</a-v><a-v>स्वां स्वां दिशमभिप्रेत्य त्वरिताः संप्रतस्थिरे॥ ८</a-v></p>
<p id="4.44.9"><a-v>नदन्तश्चोन्नदन्तश्च गर्जन्तश्च प्लवंगमाः।</a-v><a-v>क्ष्वेलन्तो धावमानाश्च ययुः प्लवगसत्तमाः।</a-v><a-v>आनयिष्यामहे सीतां हनिष्यामश्च रावणम्॥ ९</a-v></p>
<p id="4.44.10"><a-v>अहमेको हनिष्यामि प्राप्तं रावणमाहवे।</a-v><a-v>ततश्चोन्मथ्य सहसा हरिष्ये जनकात्मजाम्॥ १०</a-v></p>
<p id="4.44.11"><a-v>वेपमानं श्रमेणाद्य भवद्भिः स्थीयतामिति।</a-v><a-v>एक एवाहरिष्यामि पातालादपि जानकीम्॥ ११</a-v></p>
<p id="4.44.12"><a-v>विधमिष्याम्यहं वृक्षान्दारयिष्याम्यहं गिरीन्।</a-v><a-v>धरणीं दारयिष्यामि क्षोभयिष्यामि सागरान्॥ १२</a-v></p>
<p id="4.44.13"><a-v>अहं योजनसंख्यायाः प्लविता नात्र संशयः।</a-v><a-v>शतं योजनसंख्यायाः शतं समधिकं ह्यहम्॥ १३</a-v></p>
<p id="4.44.14"><a-v>भूतले सागरे वापि शैलेषु च वनेषु च।</a-v><a-v>पातालस्यापि वा मध्ये न ममाच्छिद्यते गतिः॥ १४</a-v></p>
<p id="4.44.15"><a-v>इत्येकैकं तदा तत्र वानरा बलदर्पिताः।</a-v><a-v>ऊचुश्च वचनं तस्मिन्हरिराजस्य संनिधौ॥ १५</a-v></p>
<p><a-v>इति श्रीरामायणे किष्किन्धाकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
