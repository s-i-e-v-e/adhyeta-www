<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/043.sxml"><a-title>वाल्मीकिरामायणम् किष्किन्धाकाण्डम् ४३ सर्गः</a-title><a-meta>
<p>Unique Words: 156</p>
</a-meta><hr><a-sec><p id="4.43.1"><a-v>विशेषेण तु सुग्रीवो हनुमत्यर्थमुक्तवान्।</a-v><a-v>स हि तस्मिन्हरिश्रेष्ठे निश्चितार्थोऽर्थसाधने॥ १</a-v></p>
<p id="4.43.2"><a-v>न भूमौ नान्तरिक्षे वा नाम्बरे नामरालये।</a-v><a-v>नाप्सु वा गतिसंगं ते पश्यामि हरिपुंगव॥ २</a-v></p>
<p id="4.43.3"><a-v>सासुराः सहगन्धर्वाः सनागनरदेवताः।</a-v><a-v>विदिताः सर्वलोकास्ते ससागरधराधराः॥ ३</a-v></p>
<p id="4.43.4"><a-v>गतिर्वेगश्च तेजश्च लाघवं च महाकपे।</a-v><a-v>पितुस्ते सदृशं वीर मारुतस्य महौजसः॥ ४</a-v></p>
<p id="4.43.5"><a-v>तेजसा वापि ते भूतं समं भुवि न विद्यते।</a-v><a-v>तद्यथा लभ्यते सीता तत्त्वमेवोपपादय॥ ५</a-v></p>
<p id="4.43.6"><a-v>त्वय्येव हनुमन्नस्ति बलं बुद्धिः पराक्रमः।</a-v><a-v>देशकालानुवृत्तश्च नयश्च नयपण्डित॥ ६</a-v></p>
<p id="4.43.7"><a-v>ततः कार्यसमासंगमवगम्य हनूमति।</a-v><a-v>विदित्वा हनुमन्तं च चिन्तयामास राघवः॥ ७</a-v></p>
<p id="4.43.8"><a-v>सर्वथा निश्चितार्थोऽयं हनूमति हरीश्वरः।</a-v><a-v>निश्चितार्थतरश्चापि हनूमान्कार्यसाधने॥ ८</a-v></p>
<p id="4.43.9"><a-v>तदेवं प्रस्थितस्यास्य परिज्ञातस्य कर्मभिः।</a-v><a-v>भर्त्रा परिगृहीतस्य ध्रुवः कार्यफलोदयः॥ ९</a-v></p>
<p id="4.43.10"><a-v>तं समीक्ष्य महातेजा व्यवसायोत्तरं हरिम्।</a-v><a-v>कृतार्थ इव संवृत्तः प्रहृष्टेन्द्रियमानसः॥ १०</a-v></p>
<p id="4.43.11"><a-v>ददौ तस्य ततः प्रीतः स्वनामाङ्कोपशोभितम्।</a-v><a-v>अङ्गुलीयमभिज्ञानं राजपुत्र्याः परंतपः॥ ११</a-v></p>
<p id="4.43.12"><a-v>अनेन त्वां हरिश्रेष्ठ चिह्नेन जनकात्मजा।</a-v><a-v>मत्सकाशादनुप्राप्तमनुद्विग्नानुपश्यति॥ १२</a-v></p>
<p id="4.43.13"><a-v>व्यवसायश्च ते वीर सत्त्वयुक्तश्च विक्रमः।</a-v><a-v>सुग्रीवस्य च संदेशः सिद्धिं कथयतीव मे॥ १३</a-v></p>
<p id="4.43.14"><a-v>स तद्गृह्य हरिश्रेष्ठः स्थाप्य मूर्ध्नि कृताञ्जलिः।</a-v><a-v>वन्दित्वा चरणौ चैव प्रस्थितः प्लवगोत्तमः॥ १४</a-v></p>
<p id="4.43.15"><a-v>स तत्प्रकर्षन्हरिणां बलं मह</a-v><a-v>द्बभूव वीरः पवनात्मजः कपि।</a-v><a-v>गताम्बुदे व्योम्नि विशुद्धमण्डलः</a-v><a-v>शशीव नक्षत्रगणोपशोभितः॥ १५</a-v></p>
<p id="4.43.16"><a-v>अतिबलबलमाश्रितस्तवाहं</a-v><a-v>हरिवरविक्रमविक्रमैरनल्पैः।</a-v><a-v>पवनसुत यथाभिगम्यते सा</a-v><a-v>जनकसुता हनुमंस्तथा कुरुष्व॥ १६</a-v></p>
<p><a-v>इति श्रीरामायणे किष्किन्धाकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
