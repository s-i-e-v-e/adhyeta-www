<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/006.sxml"><a-title>वाल्मीकिरामायणम् किष्किन्धाकाण्डम् ६ सर्गः</a-title><a-meta>
<p>Unique Words: 224</p>
</a-meta><hr><a-sec><p id="4.6.1"><a-v>अयमाख्याति मे राम सचिवो मन्त्रिसत्तमः।</a-v><a-v>हनुमान्यन्निमित्तं त्वं निर्जनं वनमागतः॥ १</a-v></p>
<p id="4.6.2"><a-v>लक्ष्मणेन सह भ्रात्रा वसतश्च वने तव।</a-v><a-v>रक्षसापहृता भार्या मैथिली जनकात्मजा॥ २</a-v></p>
<p id="4.6.3"><a-v>त्वया वियुक्ता रुदती लक्ष्मणेन च धीमता।</a-v><a-v>अन्तरं प्रेप्सुना तेन हत्वा गृध्रं जटायुषम्॥ ३</a-v></p>
<p id="4.6.4"><a-v>भार्यावियोगजं दुःखं नचिरात्त्वं विमोक्ष्यसे।</a-v><a-v>अहं तामानयिष्यामि नष्टां वेदश्रुतिं यथा॥ ४</a-v></p>
<p id="4.6.5"><a-v>रसातले वा वर्तन्तीं वर्तन्तीं वा नभस्तले।</a-v><a-v>अहमानीय दास्यामि तव भार्यामरिंदम॥ ५</a-v></p>
<p id="4.6.6"><a-v>इदं तथ्यं मम वचस्त्वमवेहि च राघव।</a-v><a-v>त्यज शोकं महाबाहो तां कान्तामानयामि ते॥ ६</a-v></p>
<p id="4.6.7"><a-v>अनुमानात्तु जानामि मैथिली सा न संशयः।</a-v><a-v>ह्रियमाणा मया दृष्टा रक्षसा क्रूरकर्मणा॥ ७</a-v></p>
<p id="4.6.8"><a-v>क्रोशन्ती राम रामेति लक्ष्मणेति च विस्वरम्।</a-v><a-v>स्फुरन्ती रावणस्याङ्के पन्नगेन्द्रवधूर्यथा॥ ८</a-v></p>
<p id="4.6.9"><a-v>आत्मना पञ्चमं मां हि दृष्ट्वा शैलतटे स्थितम्।</a-v><a-v>उत्तरीयं तया त्यक्तं शुभान्याभरणानि च॥ ९</a-v></p>
<p id="4.6.10"><a-v>तान्यस्माभिर्गृहीतानि निहितानि च राघव।</a-v><a-v>आनयिष्याम्यहं तानि प्रत्यभिज्ञातुमर्हसि॥ १०</a-v></p>
<p id="4.6.11"><a-v>तमब्रवीत्ततो रामः सुग्रीवं प्रियवादिनम्।</a-v><a-v>आनयस्व सखे शीघ्रं किमर्थं प्रविलम्बसे॥ ११</a-v></p>
<p id="4.6.12"><a-v>एवमुक्तस्तु सुग्रीवः शैलस्य गहनां गुहाम्।</a-v><a-v>प्रविवेश ततः शीघ्रं राघवप्रियकाम्यया॥ १२</a-v></p>
<p id="4.6.13"><a-v>उत्तरीयं गृहीत्वा तु शुभान्याभरणानि च।</a-v><a-v>इदं पश्येति रामाय दर्शयामास वानरः॥ १३</a-v></p>
<p id="4.6.14"><a-v>ततो गृहीत्वा तद्वासः शुभान्याभरणानि च।</a-v><a-v>अभवद्बाष्पसंरुद्धो नीहारेणेव चन्द्रमाः॥ १४</a-v></p>
<p id="4.6.15"><a-v>सीतास्नेहप्रवृत्तेन स तु बाष्पेण दूषितः।</a-v><a-v>हा प्रियेति रुदन्धैर्यमुत्सृज्य न्यपतत्क्षितौ॥ १५</a-v></p>
<p id="4.6.16"><a-v>हृदि कृत्वा स बहुशस्तमलंकारमुत्तमम्।</a-v><a-v>निशश्वास भृशं सर्पो बिलस्थ इव रोषितः॥ १६</a-v></p>
<p id="4.6.17"><a-v>अविच्छिन्नाश्रुवेगस्तु सौमित्रिं वीक्ष्य पार्श्वतः।</a-v><a-v>परिदेवयितुं दीनं रामः समुपचक्रमे॥ १७</a-v></p>
<p id="4.6.18"><a-v>पश्य लक्ष्मण वैदेह्या संत्यक्तं ह्रियमाणया।</a-v><a-v>उत्तरीयमिदं भूमौ शरीराद्भूषणानि च॥ १८</a-v></p>
<p id="4.6.19"><a-v>शाद्वलिन्यां ध्रुवं भूम्यां सीतया ह्रियमाणया।</a-v><a-v>उत्सृष्टं भूषणमिदं तथारूपं हि दृश्यते॥ १९</a-v></p>
<p id="4.6.20"><a-v>ब्रूहि सुग्रीव कं देशं ह्रियन्ती लक्षिता त्वया।</a-v><a-v>रक्षसा रौद्ररूपेण मम प्राणसमा प्रिया॥ २०</a-v></p>
<p id="4.6.21"><a-v>क्व वा वसति तद्रक्षो महद्व्यसनदं मम।</a-v><a-v>यन्निमित्तमहं सर्वान्नाशयिष्यामि राक्षसान्॥ २१</a-v></p>
<p id="4.6.22"><a-v>हरता मैथिलीं येन मां च रोषयता भृशम्।</a-v><a-v>आत्मनो जीवितान्ताय मृत्युद्वारमपावृतम्॥ २२</a-v></p>
<p id="4.6.23"><a-v>मम दयिततमा हृता वना</a-v><a-v>द्रजनिचरेण विमथ्य येन सा।</a-v><a-v>कथय मम रिपुं तमद्य वै</a-v><a-v>प्रवगपते यमसंनिधिं नयामि॥ २३</a-v></p>
<p><a-v>इति श्रीरामायणे किष्किन्धाकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
