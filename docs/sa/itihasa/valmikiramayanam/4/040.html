<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/040.sxml"><a-title>वाल्मीकिरामायणम् किष्किन्धाकाण्डम् ४० सर्गः</a-title><a-meta>
<p>Unique Words: 385</p>
</a-meta><hr><a-sec><p id="4.40.1"><a-v>ततः प्रस्थाप्य सुग्रीवस्तन्महद्वानरं बलम्।</a-v><a-v>दक्षिणां प्रेषयामास वानरानभिलक्षितान्॥ १</a-v></p>
<p id="4.40.2"><a-v>नीलमग्निसुतं चैव हनुमन्तं च वानरम्।</a-v><a-v>पितामहसुतं चैव जाम्बवन्तं महाकपिम्॥ २</a-v></p>
<p id="4.40.3"><a-v>सुहोत्रं च शरीरं च शरगुल्मं तथैव च।</a-v><a-v>गजं गवाक्षं गवयं सुषेणमृषभं तथा॥ ३</a-v></p>
<p id="4.40.4"><a-v>मैन्दं च द्विविदं चैव विजयं गन्धमादनम्।</a-v><a-v>उल्कामुखमसङ्गं च हुताशन सुतावुभौ॥ ४</a-v></p>
<p id="4.40.5"><a-v>अङ्गदप्रमुखान्वीरान्वीरः कपिगणेश्वरः।</a-v><a-v>वेगविक्रमसंपन्नान्संदिदेश विशेषवित्॥ ५</a-v></p>
<p id="4.40.6"><a-v>तेषामग्रेसरं चैव महद्बलमसंगगम्।</a-v><a-v>विधाय हरिवीराणामादिशद्दक्षिणां दिशम्॥ ६</a-v></p>
<p id="4.40.7"><a-v>ये केचन समुद्देशास्तस्यां दिशि सुदुर्गमाः।</a-v><a-v>कपीशः कपिमुख्यानां स तेषां तानुदाहरत्॥ ७</a-v></p>
<p id="4.40.8"><a-v>सहस्रशिरसं विन्ध्यं नानाद्रुमलतावृतम्।</a-v><a-v>नर्मदां च नदीं दुर्गां महोरगनिषेविताम्॥ ८</a-v></p>
<p id="4.40.9"><a-v>ततो गोदावरीं रम्यां कृष्णावेणीं महानदीम्।</a-v><a-v>वरदां च महाभागां महोरगनिषेविताम्॥ ९</a-v></p>
<p id="4.40.10"><a-v>मेखलानुत्कलांश्चैव दशार्णनगराण्यपि।</a-v><a-v>अवन्तीमभ्रवन्तीं च सर्वमेवानुपश्यत॥ १०</a-v></p>
<p id="4.40.11"><a-v>विदर्भानृषिकांश्चैव रम्यान्माहिषकानपि।</a-v><a-v>तथा बङ्गान्कलिङ्गांश्च कौशिकांश्च समन्ततः॥ ११</a-v></p>
<p id="4.40.12"><a-v>अन्वीक्ष्य दण्डकारण्यं सपर्वतनदीगुहम्।</a-v><a-v>नदीं गोदावरीं चैव सर्वमेवानुपश्यत॥ १२</a-v></p>
<p id="4.40.13"><a-v>तथैवान्ध्रांश्च पुण्ड्रांश्च चोलान्पाण्ड्यान्सकेरलान्।</a-v><a-v>अयोमुखश्च गन्तव्यः पर्वतो धातुमण्डितः॥ १३</a-v></p>
<p id="4.40.14"><a-v>विचित्रशिखरः श्रीमांश्चित्रपुष्पितकाननः।</a-v><a-v>सचन्दनवनोद्देशो मार्गितव्यो महागिरिः॥ १४</a-v></p>
<p id="4.40.15"><a-v>ततस्तामापगां दिव्यां प्रसन्नसलिलां शिवाम्।</a-v><a-v>तत्र द्रक्ष्यथ कावेरीं विहृतामप्सरोगणैः॥ १५</a-v></p>
<p id="4.40.16"><a-v>तस्यासीनं नगस्याग्रे मलयस्य महौजसं।</a-v><a-v>द्रक्ष्यथादित्यसंकाशमगस्त्यमृषिसत्तमम्॥ १६</a-v></p>
<p id="4.40.17"><a-v>ततस्तेनाभ्यनुज्ञाताः प्रसन्नेन महात्मना।</a-v><a-v>ताम्रपर्णीं ग्राहजुष्टां तरिष्यथ महानदीम्॥ १७</a-v></p>
<p id="4.40.18"><a-v>सा चन्दनवनैर्दिव्यैः प्रच्छन्ना द्वीप शालिनी।</a-v><a-v>कान्तेव युवतिः कान्तं समुद्रमवगाहते॥ १८</a-v></p>
<p id="4.40.19"><a-v>ततो हेममयं दिव्यं मुक्तामणिविभूषितम्।</a-v><a-v>युक्तं कवाटं पाण्ड्यानां गता द्रक्ष्यथ वानराः॥ १९</a-v></p>
<p id="4.40.20"><a-v>ततः समुद्रमासाद्य संप्रधार्यार्थनिश्चयम्।</a-v><a-v>अगस्त्येनान्तरे तत्र सागरे विनिवेशितः॥ २०</a-v></p>
<p id="4.40.21"><a-v>चित्रनानानगः श्रीमान्महेन्द्रः पर्वतोत्तमः।</a-v><a-v>जातरूपमयः श्रीमानवगाढो महार्णवम्॥ २१</a-v></p>
<p id="4.40.22"><a-v>नानाविधैर्नगैः फुल्लैर्लताभिश्चोपशोभितम्।</a-v><a-v>देवर्षियक्षप्रवरैरप्सरोभिश्च सेवितम्॥ २२</a-v></p>
<p id="4.40.23"><a-v>सिद्धचारणसंघैश्च प्रकीर्णं सुमनोहरम्।</a-v><a-v>तमुपैति सहस्राक्षः सदा पर्वसु पर्वसु॥ २३</a-v></p>
<p id="4.40.24"><a-v>द्वीपस्तस्यापरे पारे शतयोजनमायतः।</a-v><a-v>अगम्यो मानुषैर्दीप्तस्तं मार्गध्वं समन्ततः।</a-v><a-v>तत्र सर्वात्मना सीता मार्गितव्या विशेषतः॥ २४</a-v></p>
<p id="4.40.25"><a-v>स हि देशस्तु वध्यस्य रावणस्य दुरात्मनः।</a-v><a-v>राक्षसाधिपतेर्वासः सहस्राक्षसमद्युतेः॥ २५</a-v></p>
<p id="4.40.26"><a-v>दक्षिणस्य समुद्रस्य मध्ये तस्य तु राक्षसी।</a-v><a-v>अङ्गारकेति विख्याता छायामाक्षिप्य भोजिनी॥ २६</a-v></p>
<p id="4.40.27"><a-v>तमतिक्रम्य लक्ष्मीवान्समुद्रे शतयोजने।</a-v><a-v>गिरिः पुष्पितको नाम सिद्धचारणसेवितः॥ २७</a-v></p>
<p id="4.40.28"><a-v>चन्द्रसूर्यांशुसंकाशः सागराम्बुसमावृतः।</a-v><a-v>भ्राजते विपुलैः शृङ्गैरम्बरं विलिखन्निव॥ २८</a-v></p>
<p id="4.40.29"><a-v>तस्यैकं काञ्चनं शृङ्गं सेवते यं दिवाकरः।</a-v><a-v>श्वेतं राजतमेकं च सेवते यं निशाकरः॥ २९</a-v></p>
<p id="4.40.30"><a-v>न तं कृतघ्नाः पश्यन्ति न नृशंसा न नास्तिकाः।</a-v><a-v>प्रणम्य शिरसा शैलं तं विमार्गत वानराः॥ ३०</a-v></p>
<p id="4.40.31"><a-v>तमतिक्रम्य दुर्धर्षाः सूर्यवान्नाम पर्वतः।</a-v><a-v>अध्वना दुर्विगाहेन योजनानि चतुर्दश॥ ३१</a-v></p>
<p id="4.40.32"><a-v>ततस्तमप्यतिक्रम्य वैद्युतो नाम पर्वतः।</a-v><a-v>सर्वकामफलैर्वृक्षैः सर्वकालमनोहरैः॥ ३२</a-v></p>
<p id="4.40.33"><a-v>तत्र भुक्त्वा वरार्हाणि मूलानि च फलानि च।</a-v><a-v>मधूनि पीत्वा मुख्यानि परं गच्छत वानराः॥ ३३</a-v></p>
<p id="4.40.34"><a-v>तत्र नेत्रमनःकान्तः कुञ्जरो नाम पर्वतः।</a-v><a-v>अगस्त्यभवनं यत्र निर्मितं विश्वकर्मणा॥ ३४</a-v></p>
<p id="4.40.35"><a-v>तत्र योजनविस्तारमुच्छ्रितं दशयोजनम्।</a-v><a-v>शरणं काञ्चनं दिव्यं नानारत्नविभूषितम्॥ ३५</a-v></p>
<p id="4.40.36"><a-v>तत्र भोगवती नाम सर्पाणामालयः पुरी।</a-v><a-v>विशालरथ्या दुर्धर्षा सर्वतः परिरक्षिता।</a-v><a-v>रक्षिता पन्नगैर्घोरैस्तीक्ष्णदंष्ट्रैर्महाविषैः॥ ३६</a-v></p>
<p id="4.40.37"><a-v>सर्पराजो महाघोरो यस्यां वसति वासुकिः।</a-v><a-v>निर्याय मार्गितव्या च सा च भोगवती पुरी॥ ३७</a-v></p>
<p id="4.40.38"><a-v>तं च देशमतिक्रम्य महानृषभसंस्थितः।</a-v><a-v>सर्वरत्नमयः श्रीमानृषभो नाम पर्वतः॥ ३८</a-v></p>
<p id="4.40.39"><a-v>गोशीर्षकं पद्मकं च हरिश्यामं च चन्दनम्।</a-v><a-v>दिव्यमुत्पद्यते यत्र तच्चैवाग्निसमप्रभम्॥ ३९</a-v></p>
<p id="4.40.40"><a-v>न तु तच्चन्दनं दृष्ट्वा स्प्रष्टव्यं च कदाचन।</a-v><a-v>रोहिता नाम गन्धर्वा घोरा रक्षन्ति तद्वनम्॥ ४०</a-v></p>
<p id="4.40.41"><a-v>तत्र गन्धर्वपतयः पञ्चसूर्यसमप्रभाः।</a-v><a-v>शैलूषो ग्रामणीर्भिक्षुः शुभ्रो बभ्रुस्तथैव च॥ ४१</a-v></p>
<p id="4.40.42"><a-v>अन्ते पृथिव्या दुर्धर्षास्तत्र स्वर्गजितः स्थिताः।</a-v><a-v>ततः परं न वः सेव्यः पितृलोकः सुदारुणः।</a-v><a-v>राजधानी यमस्यैषा कष्टेन तमसावृता॥ ४२</a-v></p>
<p id="4.40.43"><a-v>एतावदेव युष्माभिर्वीरा वानरपुंगवाः।</a-v><a-v>शक्यं विचेतुं गन्तुं वा नातो गतिमतां गतिः॥ ४३</a-v></p>
<p id="4.40.44"><a-v>सर्वमेतत्समालोक्य यच्चान्यदपि दृश्यते।</a-v><a-v>गतिं विदित्वा वैदेह्याः संनिवर्तितमर्हथ॥ ४४</a-v></p>
<p id="4.40.45"><a-v>यस्तु मासान्निवृत्तोऽग्रे दृष्टा सीतेति वक्ष्यति।</a-v><a-v>मत्तुल्यविभवो भोगैः सुखं स विहरिष्यति॥ ४५</a-v></p>
<p id="4.40.46"><a-v>ततः प्रियतरो नास्ति मम प्राणाद्विशेषतः।</a-v><a-v>कृतापराधो बहुशो मम बन्धुर्भविष्यति॥ ४६</a-v></p>
<p id="4.40.47"><a-v>अमितबलपराक्रमा भवन्तो विपुलगुणेषु कुलेषु च प्रसूताः।</a-v><a-v>मनुजपतिसुतां यथा लभध्वं तदधिगुणं पुरुषार्थमारभध्वम्॥ ४७</a-v></p>
<p><a-v>इति श्रीरामायणे किष्किन्धाकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
