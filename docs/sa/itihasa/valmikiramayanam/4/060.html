<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/060.sxml"><a-title>वाल्मीकिरामायणम् किष्किन्धाकाण्डम् ६० सर्गः</a-title><a-meta>
<p>Unique Words: 153</p>
</a-meta><hr><a-sec><p id="4.60.1"><a-v>ततस्तद्दारुणं कर्म दुष्करं साहसात्कृतम्।</a-v><a-v>आचचक्षे मुनेः सर्वं सूर्यानुगमनं तथा॥ १</a-v></p>
<p id="4.60.2"><a-v>भगवन्व्रणयुक्तत्वाल्लज्जया चाकुलेन्द्रियः।</a-v><a-v>परिश्रान्तो न शक्नोमि वचनं परिभाषितुम्॥ २</a-v></p>
<p id="4.60.3"><a-v>अहं चैव जटायुश्च संघर्षाद्दर्पमोहितौ।</a-v><a-v>आकाशं पतितौ वीरौ जिघासन्तौ पराक्रमम्॥ ३</a-v></p>
<p id="4.60.4"><a-v>कैलासशिखरे बद्ध्वा मुनीनामग्रतः पणम्।</a-v><a-v>रविः स्यादनुयातव्यो यावदस्तं महागिरिम्॥ ४</a-v></p>
<p id="4.60.5"><a-v>अथावां युगपत्प्राप्तावपश्याव महीतले।</a-v><a-v>रथचक्रप्रमाणानि नगराणि पृथक्पृथक्॥ ५</a-v></p>
<p id="4.60.6"><a-v>क्वचिद्वादित्रघोषांश्च ब्रह्मघोषांश्च शुश्रुव।</a-v><a-v>गायन्तीश्चाङ्गना बह्वीः पश्यावो रक्तवाससः॥ ६</a-v></p>
<p id="4.60.7"><a-v>तूर्णमुत्पत्य चाकाशमादित्यपथमास्थितौ।</a-v><a-v>आवामालोकयावस्तद्वनं शाद्वलसंस्थितम्॥ ७</a-v></p>
<p id="4.60.8"><a-v>उपलैरिव संछन्ना दृश्यते भूः शिलोच्चयैः।</a-v><a-v>आपगाभिश्च संवीता सूत्रैरिव वसुंधरा॥ ८</a-v></p>
<p id="4.60.9"><a-v>हिमवांश्चैव विन्ध्यश्च मेरुश्च सुमहान्नगः।</a-v><a-v>भूतले संप्रकाशन्ते नागा इव जलाशये॥ ९</a-v></p>
<p id="4.60.10"><a-v>तीव्रस्वेदश्च खेदश्च भयं चासीत्तदावयोः।</a-v><a-v>समाविशत मोहश्च मोहान्मूर्छा च दारुणा॥ १०</a-v></p>
<p id="4.60.11"><a-v>न दिग्विज्ञायते याम्या नागेन्या न च वारुणी।</a-v><a-v>युगान्ते नियतो लोको हतो दग्ध इवाग्निना॥ ११</a-v></p>
<p id="4.60.12"><a-v>यत्नेन महता भूयो रविः समवलोकितः।</a-v><a-v>तुल्यः पृथ्वीप्रमाणेन भास्करः प्रतिभाति नौ॥ १२</a-v></p>
<p id="4.60.13"><a-v>जटायुर्मामनापृच्छ्य निपपात महीं ततः।</a-v><a-v>तं दृष्ट्वा तूर्णमाकाशादात्मानं मुक्तवानहम्॥ १३</a-v></p>
<p id="4.60.14"><a-v>पक्षिभ्यां च मया गुप्तो जटायुर्न प्रदह्यत।</a-v><a-v>प्रमादात्तत्र निर्दग्धः पतन्वायुपथादहम्॥ १४</a-v></p>
<p id="4.60.15"><a-v>आशङ्के तं निपतितं जनस्थाने जटायुषम्।</a-v><a-v>अहं तु पतितो विन्ध्ये दग्धपक्षो जडीकृतः॥ १५</a-v></p>
<p id="4.60.16"><a-v>राज्येन हीनो भ्रात्रा च पक्षाभ्यां विक्रमेण च।</a-v><a-v>सर्वथा मर्तुमेवेच्छन्पतिष्ये शिखराद्गिरेः॥ १६</a-v></p>
<p><a-v>इति श्रीरामायणे किष्किन्धाकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
