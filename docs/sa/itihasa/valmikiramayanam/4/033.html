<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/033.sxml"><a-title>वाल्मीकिरामायणम् किष्किन्धाकाण्डम् ३३ सर्गः</a-title><a-meta>
<p>Unique Words: 191</p>
</a-meta><hr><a-sec><p id="4.33.1"><a-v>तमप्रतिहतं क्रुद्धं प्रविष्टं पुरुषर्षभम्।</a-v><a-v>सुग्रीवो लक्ष्मणं दृष्ट्वा बभूव व्यथितेन्द्रियः॥ १</a-v></p>
<p id="4.33.2"><a-v>क्रुद्धं निःश्वसमानं तं प्रदीप्तमिव तेजसा।</a-v><a-v>भ्रातुर्व्यसनसंतप्तं दृष्ट्वा दशरथात्मजम्॥ २</a-v></p>
<p id="4.33.3"><a-v>उत्पपात हरिश्रेष्ठो हित्वा सौवर्णमासनम्।</a-v><a-v>महान्महेन्द्रस्य यथा स्वलंकृत इव ध्वजः॥ ३</a-v></p>
<p id="4.33.4"><a-v>उत्पतन्तमनूत्पेतू रुमाप्रभृतयः स्त्रियः।</a-v><a-v>सुग्रीवं गगने पूर्णं चन्द्रं तारागणा इव॥ ४</a-v></p>
<p id="4.33.5"><a-v>संरक्तनयनः श्रीमान्विचचाल कृताञ्जलिः।</a-v><a-v>बभूवावस्थितस्तत्र कल्पवृक्षो महानिव॥ ५</a-v></p>
<p id="4.33.6"><a-v>रुमा द्वितीयं सुग्रीवं नारीमध्यगतं स्थितम्।</a-v><a-v>अब्रवील्लक्ष्मणः क्रुद्धः सतारं शशिनं यथा॥ ६</a-v></p>
<p id="4.33.7"><a-v>सत्त्वाभिजनसंपन्नः सानुक्रोशो जितेन्द्रियः।</a-v><a-v>कृतज्ञः सत्यवादी च राजा लोके महीयते॥ ७</a-v></p>
<p id="4.33.8"><a-v>यस्तु राजा स्थितोऽधर्मे मित्राणामुपकारिणाम्।</a-v><a-v>मिथ्याप्रतिज्ञां कुरुते को नृशंसतरस्ततः॥ ८</a-v></p>
<p id="4.33.9"><a-v>शतमश्वानृते हन्ति सहस्रं तु गवानृते।</a-v><a-v>आत्मानं स्वजनं हन्ति पुरुषः पुरुषानृते॥ ९</a-v></p>
<p id="4.33.10"><a-v>पूर्वं कृतार्थो मित्राणां न तत्प्रतिकरोति यः।</a-v><a-v>कृतघ्नः सर्वभूतानां स वध्यः प्लवगेश्वर॥ १०</a-v></p>
<p id="4.33.11"><a-v>गीतोऽयं ब्रह्मणा श्लोकः सर्वलोकनमस्कृतः।</a-v><a-v>दृष्ट्वा कृतघ्नं क्रुद्धेन तं निबोध प्लवंगम॥ ११</a-v></p>
<p id="4.33.12"><a-v>ब्रह्मघ्ने च सुरापे च चोरे भग्नव्रते तथा।</a-v><a-v>निष्कृतिर्विहिता सद्भिः कृतघ्ने नास्ति निष्कृतिः॥ १२</a-v></p>
<p id="4.33.13"><a-v>अनार्यस्त्वं कृतघ्नश्च मिथ्यावादी च वानर।</a-v><a-v>पूर्वं कृतार्थो रामस्य न तत्प्रतिकरोषि यत्॥ १३</a-v></p>
<p id="4.33.14"><a-v>ननु नाम कृतार्थेन त्वया रामस्य वानर।</a-v><a-v>सीताया मार्गणे यत्नः कर्तव्यः कृतमिच्छता॥ १४</a-v></p>
<p id="4.33.15"><a-v>स त्वं ग्राम्येषु भोगेषु सक्तो मिथ्या प्रतिश्रवः।</a-v><a-v>न त्वां रामो विजानीते सर्पं मण्डूकराविणम्॥ १५</a-v></p>
<p id="4.33.16"><a-v>महाभागेन रामेण पापः करुणवेदिना।</a-v><a-v>हरीणां प्रापितो राज्यं त्वं दुरात्मा महात्मना॥ १६</a-v></p>
<p id="4.33.17"><a-v>कृतं चेन्नाभिजानीषे रामस्याक्लिष्टकर्मणः।</a-v><a-v>सद्यस्त्वं निशितैर्बाणैर्हतो द्रक्ष्यसि वालिनम्॥ १७</a-v></p>
<p id="4.33.18"><a-v>न च संकुचितः पन्था येन वाली हतो गतः।</a-v><a-v>समये तिष्ठ सुग्रीव मा वालिपथमन्वगाः॥ १८</a-v></p>
<p id="4.33.19"><a-v>न नूनमिक्ष्वाकुवरस्य कार्मुका च्च्युताञ्शरान्पश्यसि वज्रसंनिभान्।</a-v><a-v>ततः सुखं नाम निषेवसे सुखी न रामकार्यं मनसाप्यवेक्षसे॥ १९</a-v></p>
<p><a-v>इति श्रीरामायणे किष्किन्धाकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
