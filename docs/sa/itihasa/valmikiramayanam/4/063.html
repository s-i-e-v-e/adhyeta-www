<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/063.sxml"><a-title>वाल्मीकिरामायणम् किष्किन्धाकाण्डम् ६३ सर्गः</a-title><a-meta>
<p>Unique Words: 220</p>
</a-meta><hr><a-sec><p id="4.63.1"><a-v>आख्याता गृध्रराजेन समुत्पत्य प्लवंगमाः।</a-v><a-v>संगताः प्रीतिसंयुक्ता विनेदुः सिंहविक्रमाः॥ १</a-v></p>
<p id="4.63.2"><a-v>संपातेर्वचनं श्रुत्वा हरयो रावणक्षयम्।</a-v><a-v>हृष्टाः सागरमाजग्मुः सीतादर्शनकाङ्क्षिणः॥ २</a-v></p>
<p id="4.63.3"><a-v>अभिक्रम्य तु तं देशं ददृशुर्भीमविक्रमाः।</a-v><a-v>कृत्स्नं लोकस्य महतः प्रतिबिम्बमिव स्थितम्॥ ३</a-v></p>
<p id="4.63.4"><a-v>दक्षिणस्य समुद्रस्य समासाद्योत्तरां दिशम्।</a-v><a-v>संनिवेशं ततश्चक्रुः सहिता वानरोत्तमाः॥ ४</a-v></p>
<p id="4.63.5"><a-v>सत्त्वैर्महद्भिर्विकृतैः क्रीडद्भिर्विविधैर्जले।</a-v><a-v>व्यात्तास्यैः सुमहाकायैरूर्मिभिश्च समाकुलम्॥ ५</a-v></p>
<p id="4.63.6"><a-v>प्रसुप्तमिव चान्यत्र क्रीडन्तमिव चान्यतः।</a-v><a-v>क्वचित्पर्वतमात्रैश्च जलराशिभिरावृतम्॥ ६</a-v></p>
<p id="4.63.7"><a-v>संकुलं दानवेन्द्रैश्च पातालतलवासिभिः।</a-v><a-v>रोमहर्षकरं दृष्ट्वा विषेदुः कपिकुञ्जराः॥ ७</a-v></p>
<p id="4.63.8"><a-v>आकाशमिव दुष्पारं सागरं प्रेक्ष्य वानराः।</a-v><a-v>विषेदुः सहसा सर्वे कथं कार्यमिति ब्रुवन्॥ ८</a-v></p>
<p id="4.63.9"><a-v>विषण्णां वाहिनीं दृष्ट्वा सागरस्य निरीक्षणात्।</a-v><a-v>आश्वासयामास हरीन्भयार्तान्हरिसत्तमः॥ ९</a-v></p>
<p id="4.63.10"><a-v>न निषादेन नः कार्यं विषादो दोषवत्तरः।</a-v><a-v>विषादो हन्ति पुरुषं बालं क्रुद्ध इवोरगः॥ १०</a-v></p>
<p id="4.63.11"><a-v>विषादोऽयं प्रसहते विक्रमे पर्युपस्थिते।</a-v><a-v>तेजसा तस्य हीनस्य पुरुषार्थो न सिध्यति॥ ११</a-v></p>
<p id="4.63.12"><a-v>तस्यां रात्र्यां व्यतीतायामङ्गदो वानरैः सह।</a-v><a-v>हरिवृद्धैः समागम्य पुनर्मन्त्रममन्त्रयत्॥ १२</a-v></p>
<p id="4.63.13"><a-v>सा वानराणां ध्वजिनी परिवार्याङ्गदं बभौ।</a-v><a-v>वासवं परिवार्येव मरुतां वाहिनी स्थिता॥ १३</a-v></p>
<p id="4.63.14"><a-v>कोऽन्यस्तां वानरीं सेनां शक्तः स्तम्भयितुं भवेत्।</a-v><a-v>अन्यत्र वालितनयादन्यत्र च हनूमतः॥ १४</a-v></p>
<p id="4.63.15"><a-v>ततस्तान्हरिवृद्धांश्च तच्च सैन्यमरिंदमः।</a-v><a-v>अनुमान्याङ्गदः श्रीमान्वाक्यमर्थवदब्रवीत्॥ १५</a-v></p>
<p id="4.63.16"><a-v>क इदानीं महातेजा लङ्घयिष्यति सागरम्।</a-v><a-v>कः करिष्यति सुग्रीवं सत्यसंधमरिंदमम्॥ १६</a-v></p>
<p id="4.63.17"><a-v>को वीरो योजनशतं लङ्घयेत प्लवंगमाः।</a-v><a-v>इमांश्च यूथपान्सर्वान्मोचयेत्को महाभयात्॥ १७</a-v></p>
<p id="4.63.18"><a-v>कस्य प्रसादाद्दारांश्च पुत्रांश्चैव गृहाणि च।</a-v><a-v>इतो निवृत्ताः पश्येम सिद्धार्थाः सुखिनो वयम्॥ १८</a-v></p>
<p id="4.63.19"><a-v>कस्य प्रसादाद्रामं च लक्ष्मणं च महाबलम्।</a-v><a-v>अभिगच्छेम संहृष्टाः सुग्रीवं च महाबलम्॥ १९</a-v></p>
<p id="4.63.20"><a-v>यदि कश्चित्समर्थो वः सागरप्लवने हरिः।</a-v><a-v>स ददात्विह नः शीघ्रं पुण्यामभयदक्षिणाम्॥ २०</a-v></p>
<p id="4.63.21"><a-v>अङ्गदस्य वचः श्रुत्वा न कश्चित्किंचिदब्रवीत्।</a-v><a-v>स्तिमितेवाभवत्सर्वा सा तत्र हरिवाहिनी॥ २१</a-v></p>
<p id="4.63.22"><a-v>पुनरेवाङ्गदः प्राह तान्हरीन्हरिसत्तमः।</a-v><a-v>सर्वे बलवतां श्रेष्ठा भवन्तो दृढविक्रमाः॥ २२</a-v></p>
<p id="4.63.23"><a-v>व्यपदेश्य कुले जाताः पूजिताश्चाप्यभीक्ष्णशः।</a-v><a-v>न हि वो गमने संगः कदाचिदपि कस्यचित्॥ २३</a-v></p>
<p id="4.63.24"><a-v>ब्रुवध्वं यस्य या शक्तिर्गमने प्लवगर्षभाः॥ २४</a-v></p>
<p><a-v>इति श्रीरामायणे किष्किन्धाकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
