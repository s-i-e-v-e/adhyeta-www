<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/053.sxml"><a-title>वाल्मीकिरामायणम् किष्किन्धाकाण्डम् ५३ सर्गः</a-title><a-meta>
<p>Unique Words: 198</p>
</a-meta><hr><a-sec><p id="4.53.1"><a-v>तथा ब्रुवति तारे तु ताराधिपतिवर्चसि।</a-v><a-v>अथ मेने हृतं राज्यं हनुमानङ्गदेन तत्॥ १</a-v></p>
<p id="4.53.2"><a-v>बुद्ध्या ह्यष्टाङ्गया युक्तं चतुर्बलसमन्वितम्।</a-v><a-v>चतुर्दशगुणं मेने हनुमान्वालिनः सुतम्॥ २</a-v></p>
<p id="4.53.3"><a-v>आपूर्यमाणं शश्वच्च तेजोबलपराक्रमैः।</a-v><a-v>शशिनं शुक्लपक्षादौ वर्धमानमिव श्रिया॥ ३</a-v></p>
<p id="4.53.4"><a-v>बृहस्पतिसमं बुद्ध्या विक्रमे सदृशं पितुः।</a-v><a-v>शुश्रूषमाणं तारस्य शुक्रस्येव पुरंदरम्॥ ४</a-v></p>
<p id="4.53.5"><a-v>भर्तुरर्थे परिश्रान्तं सर्वशास्त्रविशारदम्।</a-v><a-v>अभिसंधातुमारेभे हनुमानङ्गदं ततः॥ ५</a-v></p>
<p id="4.53.6"><a-v>स चतुर्णामुपायानां तृतीयमुपवर्णयन्।</a-v><a-v>भेदयामास तान्सर्वान्वानरान्वाक्यसंपदा॥ ६</a-v></p>
<p id="4.53.7"><a-v>तेषु सर्वेषु भिन्नेषु ततोऽभीषयदङ्गदम्।</a-v><a-v>भीषणैर्बहुभिर्वाक्यैः कोपोपायसमन्वितैः॥ ७</a-v></p>
<p id="4.53.8"><a-v>त्वं समर्थतरः पित्रा युद्धे तारेय वै धुरम्।</a-v><a-v>दृढं धारयितुं शक्तः कपिराज्यं यथा पिता॥ ८</a-v></p>
<p id="4.53.9"><a-v>नित्यमस्थिरचित्ता हि कपयो हरिपुंगव।</a-v><a-v>नाज्ञाप्यं विषहिष्यन्ति पुत्रदारान्विना त्वया॥ ९</a-v></p>
<p id="4.53.10"><a-v>त्वां नैते ह्यनुयुञ्जेयुः प्रत्यक्षं प्रवदामि ते।</a-v><a-v>यथायं जाम्बवान्नीलः सुहोत्रश्च महाकपिः॥ १०</a-v></p>
<p id="4.53.11"><a-v>न ह्यहं त इमे सर्वे सामदानादिभिर्गुणैः।</a-v><a-v>दण्डेन न त्वया शक्याः सुग्रीवादपकर्षितुम्॥ ११</a-v></p>
<p id="4.53.12"><a-v>विगृह्यासनमप्याहुर्दुर्बलेन बलीयसः।</a-v><a-v>आत्मरक्षाकरस्तस्मान्न विगृह्णीत दुर्बलः॥ १२</a-v></p>
<p id="4.53.13"><a-v>यां चेमां मन्यसे धात्रीमेतद्बिलमिति श्रुतम्।</a-v><a-v>एतल्लक्ष्मणबाणानामीषत्कार्यं विदारणे॥ १३</a-v></p>
<p id="4.53.14"><a-v>स्वल्पं हि कृतमिन्द्रेण क्षिपता ह्यशनिं पुरा।</a-v><a-v>लक्ष्मणो निशितैर्बाणैर्भिन्द्यात्पत्रपुटं यथा।</a-v><a-v>लक्ष्मणस्य च नाराचा बहवः सन्ति तद्विधाः॥ १४</a-v></p>
<p id="4.53.15"><a-v>अवस्थाने यदैव त्वमासिष्यसि परंतप।</a-v><a-v>तदैव हरयः सर्वे त्यक्ष्यन्ति कृतनिश्चयाः॥ १५</a-v></p>
<p id="4.53.16"><a-v>स्मरन्तः पुत्रदाराणां नित्योद्विग्ना बुभुक्षिताः।</a-v><a-v>खेदिता दुःखशय्याभिस्त्वां करिष्यन्ति पृष्ठतः॥ १६</a-v></p>
<p id="4.53.17"><a-v>स त्वं हीनः सुहृद्भिश्च हितकामैश्च बन्धुभिः।</a-v><a-v>तृणादपि भृशोद्विग्नः स्पन्दमानाद्भविष्यसि॥ १७</a-v></p>
<p id="4.53.18"><a-v>न च जातु न हिंस्युस्त्वां घोरा लक्ष्मणसायकाः।</a-v><a-v>अपवृत्तं जिघांसन्तो महावेगा दुरासदाः॥ १८</a-v></p>
<p id="4.53.19"><a-v>अस्माभिस्तु गतं सार्धं विनीतवदुपस्थितम्।</a-v><a-v>आनुपूर्व्यात्तु सुग्रीवो राज्ये त्वां स्थापयिष्यति॥ १९</a-v></p>
<p id="4.53.20"><a-v>धर्मकामः पितृव्यस्ते प्रीतिकामो दृढव्रतः।</a-v><a-v>शुचिः सत्यप्रतिज्ञश्च ना त्वां जातु जिघांसति॥ २०</a-v></p>
<p id="4.53.21"><a-v>प्रियकामश्च ते मातुस्तदर्थं चास्य जीवितम्।</a-v><a-v>तस्यापत्यं च नास्त्यन्यत्तस्मादङ्गद गम्यताम्॥ २१</a-v></p>
<p><a-v>इति श्रीरामायणे किष्किन्धाकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
