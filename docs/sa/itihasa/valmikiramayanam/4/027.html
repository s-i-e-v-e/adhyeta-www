<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/027.sxml"><a-title>वाल्मीकिरामायणम् किष्किन्धाकाण्डम् २७ सर्गः</a-title><a-meta>
<p>Unique Words: 446</p>
</a-meta><hr><a-sec><p id="4.27.1"><a-v>स तदा वालिनं हत्वाह्सुग्रीवमभिषिच्य च।</a-v><a-v>वसन्माल्यवतः पृष्टे रामो लक्ष्मणमब्रवीत्॥ १</a-v></p>
<p id="4.27.2"><a-v>अयं स कालः संप्राप्तः समयोऽद्य जलागमः।</a-v><a-v>संपश्य त्वं नभो मेघैः संवृतं गिरिसंनिभैः॥ २</a-v></p>
<p id="4.27.3"><a-v>नव मास धृतं गर्भं भास्कारस्य गभस्तिभिः।</a-v><a-v>पीत्वा रसं समुद्राणां द्यौः प्रसूते रसायनम्॥ ३</a-v></p>
<p id="4.27.4"><a-v>शक्यमम्बरमारुह्य मेघसोपानपङ्क्तिभिः।</a-v><a-v>कुटजार्जुनमालाभिरलंकर्तुं दिवाकरम्॥ ४</a-v></p>
<p id="4.27.5"><a-v>संध्यारागोत्थितैस्ताम्रैरन्तेष्वधिकपाण्डुरैः।</a-v><a-v>स्निग्धैरभ्रपटच्छदैर्बद्धव्रणमिवाम्बरम्॥ ५</a-v></p>
<p id="4.27.6"><a-v>मन्दमारुतनिःश्वासं संध्याचन्दनरञ्जितम्।</a-v><a-v>आपाण्डुजलदं भाति कामातुरमिवाम्बरम्॥ ६</a-v></p>
<p id="4.27.7"><a-v>एषा धर्मपरिक्लिष्टा नववारिपरिप्लुता।</a-v><a-v>सीतेव शोकसंतप्ता मही बाष्पं विमुञ्चति॥ ७</a-v></p>
<p id="4.27.8"><a-v>मेघोदरविनिर्मुक्ताः कह्लारसुखशीतलाः।</a-v><a-v>शक्यमञ्जलिभिः पातुं वाताः केतकिगन्धिनः॥ ८</a-v></p>
<p id="4.27.9"><a-v>एष फुल्लार्जुनः शैलः केतकैरधिवासितः।</a-v><a-v>सुग्रीव इव शान्तारिर्धाराभिरभिषिच्यते॥ ९</a-v></p>
<p id="4.27.10"><a-v>मेघकृष्णाजिनधरा धारायज्ञोपवीतिनः।</a-v><a-v>मारुतापूरितगुहाः प्राधीता इव पर्वताः॥ १०</a-v></p>
<p id="4.27.11"><a-v>कशाभिरिव हैमीभिर्विद्युद्भिरिव ताडितम्।</a-v><a-v>अन्तःस्तनितनिर्घोषं सवेदनमिवाम्बरम्॥ ११</a-v></p>
<p id="4.27.12"><a-v>नीलमेघाश्रिता विद्युत्स्फुरन्ती प्रतिभाति मे।</a-v><a-v>स्फुरन्ती रावणस्याङ्के वैदेहीव तपस्विनी॥ १२</a-v></p>
<p id="4.27.13"><a-v>इमास्ता मन्मथवतां हिताः प्रतिहता दिशः।</a-v><a-v>अनुलिप्ता इव घनैर्नष्टग्रहनिशाकराः॥ १३</a-v></p>
<p id="4.27.14"><a-v>क्वचिद्बाष्पाभिसंरुद्धान्वर्षागमसमुत्सुकान्।</a-v><a-v>कुटजान्पश्य सौमित्रे पुष्टितान्गिरिसानुषु।</a-v><a-v>मम शोकाभिभूतस्य कामसंदीपनान्स्थितान्॥ १४</a-v></p>
<p id="4.27.15"><a-v>रजः प्रशान्तं सहिमोऽद्य वायु</a-v><a-v>र्निदाघदोषप्रसराः प्रशान्ताः।</a-v><a-v>स्थिता हि यात्रा वसुधाधिपानां</a-v><a-v>प्रवासिनो यान्ति नराः स्वदेशान्॥ १५</a-v></p>
<p id="4.27.16"><a-v>संप्रस्थिता मानसवासलुब्धाः</a-v><a-v>प्रियान्विताः संप्रति चक्रवाकः।</a-v><a-v>अभीक्ष्णवर्षोदकविक्षतेषु</a-v><a-v>यानानि मार्गेषु न संपतन्ति॥ १६</a-v></p>
<p id="4.27.17"><a-v>क्वचित्प्रकाशं क्वचिदप्रकाशं</a-v><a-v>नभः प्रकीर्णाम्बुधरं विभाति।</a-v><a-v>क्वचित्क्वचित्पर्वतसंनिरुद्धं</a-v><a-v>रूपं यथा शान्तमहार्णवस्य॥ १७</a-v></p>
<p id="4.27.18"><a-v>व्यामिश्रितं सर्जकदम्बपुष्पै</a-v><a-v>र्नवं जलं पर्वतधातुताम्रम्।</a-v><a-v>मयूरकेकाभिरनुप्रयातं</a-v><a-v>शैलापगाः शीघ्रतरं वहन्ति॥ १८</a-v></p>
<p id="4.27.19"><a-v>रसाकुलं षट्पदसंनिकाशं</a-v><a-v>प्रभुज्यते जम्बुफलं प्रकामम्।</a-v><a-v>अनेकवर्णं पवनावधूतं</a-v><a-v>भूमौ पतत्याम्रफलं विपक्वम्॥ १९</a-v></p>
<p id="4.27.20"><a-v>विद्युत्पताकाः सबलाक मालाः</a-v><a-v>शैलेन्द्रकूटाकृतिसंनिकाशाः।</a-v><a-v>गर्जन्ति मेघाः समुदीर्णनादा</a-v><a-v>मत्तगजेन्द्रा इव संयुगस्थः॥ २०</a-v></p>
<p id="4.27.21"><a-v>मेघाभिकामी परिसंपतन्ती</a-v><a-v>संमोदिता भाति बलाकपङ्क्तिः।</a-v><a-v>वातावधूता वरपौण्डरीकी</a-v><a-v>लम्बेव माला रचिताम्बरस्य॥ २१</a-v></p>
<p id="4.27.22"><a-v>निद्रा शनैः केशवमभ्युपैति</a-v><a-v>द्रुतं नदी सागरमभ्युपैति।</a-v><a-v>हृष्टा बलाका घनमभ्युपैति</a-v><a-v>कान्ता सकामा प्रियमभ्युपैति॥ २२</a-v></p>
<p id="4.27.23"><a-v>जाता वनान्ताः शिखिसुप्रनृत्ता</a-v><a-v>जाताः कदम्बाः सकदम्बशाखाः।</a-v><a-v>जाता वृषा गोषु समानकामा</a-v><a-v>जाता मही सस्यवनाभिरामा॥ २३</a-v></p>
<p id="4.27.24"><a-v>वहन्ति वर्षन्ति नदन्ति भान्ति</a-v><a-v>ध्यायन्ति नृत्यन्ति समाश्वसन्ति।</a-v><a-v>नद्यो घना मत्तगजा वनान्ताः</a-v><a-v>प्रियाविनीहाः शिखिनः प्लवंगाः॥ २४</a-v></p>
<p id="4.27.25"><a-v>प्रहर्षिताः केतकपुष्पगन्ध</a-v><a-v>माघ्राय हृष्टा वननिर्झरेषु।</a-v><a-v>प्रपात शब्दाकुलिता गजेन्द्राः</a-v><a-v>सार्धं मयूरैः समदा नदन्ति॥ २५</a-v></p>
<p id="4.27.26"><a-v>धारानिपातैरभिहन्यमानाः</a-v><a-v>कदम्बशाखासु विलम्बमानाः।</a-v><a-v>क्षणार्जितं पुष्परसावगाढं</a-v><a-v>शनैर्मदं षट्चरणास्त्यजन्ति॥ २६</a-v></p>
<p id="4.27.27"><a-v>अङ्गारचूर्णोत्करसंनिकाशैः</a-v><a-v>फलैः सुपर्याप्त रसैः समृद्धैः।</a-v><a-v>जम्बूद्रुमाणां प्रविभान्ति शाखा</a-v><a-v>निलीयमाना इव षट्पदौघैः॥ २७</a-v></p>
<p id="4.27.28"><a-v>तडित्पताकाभिरलंकृताना</a-v><a-v>मुदीर्णगम्भीरमहारवाणाम्।</a-v><a-v>विभान्ति रूपाणि बलाहकानां</a-v><a-v>रणोद्यतानामिव वारणानाम्॥ २८</a-v></p>
<p id="4.27.29"><a-v>मार्गानुगः शैलवनानुसारी</a-v><a-v>संप्रस्थितो मेघरवं निशम्य।</a-v><a-v>युद्धाभिकामः प्रतिनागशङ्की</a-v><a-v>मत्तो गजेन्द्रः प्रतिसंनिवृत्तः॥ २९</a-v></p>
<p id="4.27.30"><a-v>मुक्तासकाशं सलिलं पतद्वै</a-v><a-v>सुनिर्मलं पत्रपुटेषु लग्नम्।</a-v><a-v>हृष्टा विवर्णच्छदना विहंगाः</a-v><a-v>सुरेन्द्रदत्तं तृषिताः पिबन्ति॥ ३०</a-v></p>
<p id="4.27.31"><a-v>नीलेषु नीला नववारिपूर्णा</a-v><a-v>मेघेषु मेघाः प्रविभान्ति सक्ताः।</a-v><a-v>दवाग्निदग्धेषु दवाग्निदग्धाः</a-v><a-v>शैलेषु शैला इव बद्धमूलाः॥ ३१</a-v></p>
<p id="4.27.32"><a-v>मत्ता गजेन्द्रा मुदिता गवेन्द्रा</a-v><a-v>वनेषु विश्रान्ततरा मृगेन्द्राः।</a-v><a-v>रम्या नगेन्द्रा निभृता नगेन्द्राः</a-v><a-v>प्रक्रीडितो वारिधरैः सुरेन्द्रः॥ ३२</a-v></p>
<p id="4.27.33"><a-v>वृत्ता यात्रा नरेन्द्राणां सेना प्रतिनिवर्तते।</a-v><a-v>वैराणि चैव मार्गाश्च सलिलेन समीकृताः॥ ३३</a-v></p>
<p id="4.27.34"><a-v>मासि प्रौष्ठपदे ब्रह्म ब्राह्मणानां विवक्षताम्।</a-v><a-v>अयमध्यायसमयः सामगानामुपस्थितः॥ ३४</a-v></p>
<p id="4.27.35"><a-v>निवृत्तकर्मायतनो नूनं संचितसंचयः।</a-v><a-v>आषाढीमभ्युपगतो भरतः कोषकाधिपः॥ ३५</a-v></p>
<p id="4.27.36"><a-v>नूनमापूर्यमाणायाः सरय्वा वधते रयः।</a-v><a-v>मां समीक्ष्य समायान्तमयोध्याया इव स्वनः॥ ३६</a-v></p>
<p id="4.27.37"><a-v>इमाः स्फीतगुणा वर्षाः सुग्रीवः सुखमश्नुते।</a-v><a-v>विजितारिः सदारश्च राज्ये महति च स्थितः॥ ३७</a-v></p>
<p id="4.27.38"><a-v>अहं तु हृतदारश्च राज्याच्च महतश्च्युतः।</a-v><a-v>नदीकूलमिव क्लिन्नमवसीदामि लक्ष्मण॥ ३८</a-v></p>
<p id="4.27.39"><a-v>शोकश्च मम विस्तीर्णो वर्षाश्च भृशदुर्गमाः।</a-v><a-v>रावणश्च महाञ्शत्रुरपारं प्रतिभाति मे॥ ३९</a-v></p>
<p id="4.27.40"><a-v>अयात्रां चैव दृष्ट्वेमां मार्गांश्च भृशदुर्गमान्।</a-v><a-v>प्रणते चैव सुग्रीवे न मया किंचिदीरितम्॥ ४०</a-v></p>
<p id="4.27.41"><a-v>अपि चातिपरिक्लिष्टं चिराद्दारैः समागतम्।</a-v><a-v>आत्मकार्यगरीयस्त्वाद्वक्तुं नेच्छामि वानरम्॥ ४१</a-v></p>
<p id="4.27.42"><a-v>स्वयमेव हि विश्रम्य ज्ञात्वा कालमुपागतम्।</a-v><a-v>उपकारं च सुग्रीवो वेत्स्यते नात्र संशयः॥ ४२</a-v></p>
<p id="4.27.43"><a-v>तस्मात्कालप्रतीक्षोऽहं स्थितोऽस्मि शुभलक्षण।</a-v><a-v>सुग्रीवस्य नदीनां च प्रसादमनुपालयन्॥ ४३</a-v></p>
<p id="4.27.44"><a-v>उपकारेण वीरो हि प्रतिकारेण युज्यते।</a-v><a-v>अकृतज्ञोऽप्रतिकृतो हन्ति सत्त्ववतां मनः॥ ४४</a-v></p>
<p id="4.27.45"><a-v>अथैवमुक्तः प्रणिधाय लक्ष्मणः</a-v><a-v>कृताञ्जलिस्तत्प्रतिपूज्य भाषितम्।</a-v><a-v>उवाच रामं स्वभिराम दर्शनं</a-v><a-v>प्रदर्शयन्दर्शनमात्मनः शुभम्॥ ४५</a-v></p>
<p id="4.27.46"><a-v>यथोक्तमेतत्तव सर्वमीप्सितं</a-v><a-v>नरेन्द्र कर्ता नचिराद्धरीश्वरः।</a-v><a-v>शरत्प्रतीक्षः क्षमतामिमं भवा</a-v><a-v>ञ्जलप्रपातं रिपुनिग्रहे धृतः॥ ४६</a-v></p>
<p><a-v>इति श्रीरामायणे किष्किन्धाकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
