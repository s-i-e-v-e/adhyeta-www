<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/035.sxml"><a-title>वाल्मीकिरामायणम् किष्किन्धाकाण्डम् ३५ सर्गः</a-title><a-meta>
<p>Unique Words: 194</p>
</a-meta><hr><a-sec><p id="4.35.1"><a-v>इत्युक्तस्तारया वाक्यं प्रश्रितं धर्मसंहितम्।</a-v><a-v>मृदुस्वभावः सौमित्रिः प्रतिजग्राह तद्वचः॥ १</a-v></p>
<p id="4.35.2"><a-v>तस्मिन्प्रतिगृहीते तु वाक्ये हरिगणेश्वरः।</a-v><a-v>लक्ष्मणात्सुमहत्त्रासं वस्त्रं क्लिन्नमिवात्यजत्॥ २</a-v></p>
<p id="4.35.3"><a-v>ततः कण्ठगतं माल्यं चित्रं बहुगुणं महत्।</a-v><a-v>चिच्छेद विमदश्चासीत्सुग्रीवो वानरेश्वरः॥ ३</a-v></p>
<p id="4.35.4"><a-v>स लक्ष्मणं भीमबलं सर्ववानरसत्तमः।</a-v><a-v>अब्रवीत्प्रश्रितं वाक्यं सुग्रीवः संप्रहर्षयन्॥ ४</a-v></p>
<p id="4.35.5"><a-v>प्रनष्टा श्रीश्च कीर्तिश्च कपिराज्यं च शाश्वतम्।</a-v><a-v>रामप्रसादात्सौमित्रे पुनः प्राप्तमिदं मया॥ ५</a-v></p>
<p id="4.35.6"><a-v>कः शक्तस्तस्य देवस्य ख्यातस्य स्वेन कर्मणा।</a-v><a-v>तादृशं विक्रमं वीर प्रतिकर्तुमरिंदम॥ ६</a-v></p>
<p id="4.35.7"><a-v>सीतां प्राप्स्यति धर्मात्मा वधिष्यति च रावणम्।</a-v><a-v>सहायमात्रेण मया राघवः स्वेन तेजसा॥ ७</a-v></p>
<p id="4.35.8"><a-v>सहायकृत्यं हि तस्य येन सप्त महाद्रुमाः।</a-v><a-v>शैलश्च वसुधा चैव बाणेनैकेन दारिताः॥ ८</a-v></p>
<p id="4.35.9"><a-v>धनुर्विस्फारमाणस्य यस्य शब्देन लक्ष्मण।</a-v><a-v>सशैला कम्पिता भूमिः सहायैस्तस्य किं नु वै॥ ९</a-v></p>
<p id="4.35.10"><a-v>अनुयात्रां नरेन्द्रस्य करिष्येऽहं नरर्षभ।</a-v><a-v>गच्छतो रावणं हन्तुं वैरिणं सपुरःसरम्॥ १०</a-v></p>
<p id="4.35.11"><a-v>यदि किंचिदतिक्रान्तं विश्वासात्प्रणयेन वा।</a-v><a-v>प्रेष्यस्य क्षमितव्यं मे न कश्चिन्नापराध्यति॥ ११</a-v></p>
<p id="4.35.12"><a-v>इति तस्य ब्रुवाणस्य सुग्रीवस्य महात्मनः।</a-v><a-v>अभवल्लक्ष्मणः प्रीतः प्रेंणा चेदमुवाच ह॥ १२</a-v></p>
<p id="4.35.13"><a-v>सर्वथा हि मम भ्राता सनाथो वानरेश्वर।</a-v><a-v>त्वया नाथेन सुग्रीव प्रश्रितेन विशेषतः॥ १३</a-v></p>
<p id="4.35.14"><a-v>यस्ते प्रभावः सुग्रीव यच्च ते शौचमुत्तमम्।</a-v><a-v>अर्हस्तं कपिराज्यस्य श्रियं भोक्तुमनुत्तमाम्॥ १४</a-v></p>
<p id="4.35.15"><a-v>सहायेन च सुग्रीव त्वया रामः प्रतापवान्।</a-v><a-v>वधिष्यति रणे शत्रूनचिरान्नात्र संशयः॥ १५</a-v></p>
<p id="4.35.16"><a-v>धर्मज्ञस्य कृतज्ञस्य संग्रामेष्वनिवर्तिनः।</a-v><a-v>उपपन्नं च युक्तं च सुग्रीव तव भाषितम्॥ १६</a-v></p>
<p id="4.35.17"><a-v>दोषज्ञः सति सामर्थ्ये कोऽन्यो भाषितुमर्हति।</a-v><a-v>वर्जयित्वा मम ज्येष्ठं त्वां च वानरसत्तम॥ १७</a-v></p>
<p id="4.35.18"><a-v>सदृशश्चासि रामस्य विक्रमेण बलेन च।</a-v><a-v>सहायो दैवतैर्दत्तश्चिराय हरिपुंगव॥ १८</a-v></p>
<p id="4.35.19"><a-v>किं तु शीघ्रमितो वीर निष्क्राम त्वं मया सह।</a-v><a-v>सान्त्वयस्व वयस्यं च भार्याहरणदुःखितम्॥ १९</a-v></p>
<p id="4.35.20"><a-v>यच्च शोकाभिभूतस्य श्रुत्वा रामस्य भाषितम्।</a-v><a-v>मया त्वं परुषाण्युक्तस्तच्च त्वं क्षन्तुमर्हसि॥ २०</a-v></p>
<p><a-v>इति श्रीरामायणे किष्किन्धाकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
