<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/048.sxml"><a-title>वाल्मीकिरामायणम् किष्किन्धाकाण्डम् ४८ सर्गः</a-title><a-meta>
<p>Unique Words: 202</p>
</a-meta><hr><a-sec><p id="4.48.1"><a-v>अथाङ्गदस्तदा सर्वान्वानरानिदमब्रवीत्।</a-v><a-v>परिश्रान्तो महाप्राज्ञः समाश्वास्य शनैर्वचः॥ १</a-v></p>
<p id="4.48.2"><a-v>वनानि गिरयो नद्यो दुर्गाणि गहनानि च।</a-v><a-v>दर्यो गिरिगुहाश्चैव विचिता नः समन्ततः॥ २</a-v></p>
<p id="4.48.3"><a-v>तत्र तत्र सहास्माभिर्जानकी न च दृश्यते।</a-v><a-v>तद्वा रक्षो हृता येन सीता सुरसुतोपमा॥ ३</a-v></p>
<p id="4.48.4"><a-v>कालश्च नो महान्यातः सुग्रीवश्चोग्रशासनः।</a-v><a-v>तस्माद्भवन्तः सहिता विचिन्वन्तु समन्ततः॥ ४</a-v></p>
<p id="4.48.5"><a-v>विहाय तन्द्रीं शोकं च निद्रां चैव समुत्थिताम्।</a-v><a-v>विचिनुध्वं यथा सीतां पश्यामो जनकात्मजाम्॥ ५</a-v></p>
<p id="4.48.6"><a-v>अनिर्वेदं च दाक्ष्यं च मनसश्चापराजयम्।</a-v><a-v>कार्यसिद्धिकराण्याहुस्तस्मादेतद्ब्रवीम्यहम्॥ ६</a-v></p>
<p id="4.48.7"><a-v>अद्यापीदं वनं दुर्गं विचिन्वन्तु वनौकसः।</a-v><a-v>खेदं त्यक्त्वा पुनः सर्वं वनमेतद्विचीयताम्॥ ७</a-v></p>
<p id="4.48.8"><a-v>अवश्यं क्रियमाणस्य दृश्यते कर्मणः फलम्।</a-v><a-v>अलं निर्वेदमागम्य न हि नो मलिनं क्षमम्॥ ८</a-v></p>
<p id="4.48.9"><a-v>सुग्रीवः क्रोधनो राजा तीक्ष्णदण्डश्च वानराः।</a-v><a-v>भेतव्यं तस्य सततं रामस्य च महात्मनः॥ ९</a-v></p>
<p id="4.48.10"><a-v>हितार्थमेतदुक्तं वः क्रियतां यदि रोचते।</a-v><a-v>उच्यतां वा क्षमं यन्नः सर्वेषामेव वानराः॥ १०</a-v></p>
<p id="4.48.11"><a-v>अङ्गदस्य वचः श्रुत्वा वचनं गन्धमादनः।</a-v><a-v>उवाचाव्यक्तया वाचा पिपासा श्रमखिन्नया॥ ११</a-v></p>
<p id="4.48.12"><a-v>सदृशं खलु वो वाक्यमङ्गदो यदुवाच ह।</a-v><a-v>हितं चैवानुकूलं च क्रियतामस्य भाषितम्॥ १२</a-v></p>
<p id="4.48.13"><a-v>पुनर्मार्गामहे शैलान्कन्दरांश्च दरीस्तथा।</a-v><a-v>काननानि च शून्यानि गिरिप्रस्रवणानि च॥ १३</a-v></p>
<p id="4.48.14"><a-v>यथोद्दिष्ठानि सर्वाणि सुग्रीवेण महात्मना।</a-v><a-v>विचिन्वन्तु वनं सर्वे गिरिदुर्गाणि सर्वशः॥ १४</a-v></p>
<p id="4.48.15"><a-v>ततः समुत्थाय पुनर्वानरास्ते महाबलाः।</a-v><a-v>विन्ध्यकाननसंकीर्णां विचेरुर्दक्षिणां दिशम्॥ १५</a-v></p>
<p id="4.48.16"><a-v>ते शारदाभ्रप्रतिमं श्रीमद्रजतपर्वतम्।</a-v><a-v>शृङ्गवन्तं दरीवन्तमधिरुह्य च वानराः॥ १६</a-v></p>
<p id="4.48.17"><a-v>तत्र लोध्रवनं रम्यं सप्तपर्णवनानि च।</a-v><a-v>विचिन्वन्तो हरिवराः सीतादर्शनकाङ्क्षिणः॥ १७</a-v></p>
<p id="4.48.18"><a-v>तस्याग्रमधिरूढास्ते श्रान्ता विपुलविक्रमाः।</a-v><a-v>न पश्यन्ति स्म वैदेहीं रामस्य महिषीं प्रियाम्॥ १८</a-v></p>
<p id="4.48.19"><a-v>ते तु दृष्टिगतं कृत्वा तं शैलं बहुकन्दरम्।</a-v><a-v>अवारोहन्त हरयो वीक्षमाणाः समन्ततः॥ १९</a-v></p>
<p id="4.48.20"><a-v>अवरुह्य ततो भूमिं श्रान्ता विगतचेतसः।</a-v><a-v>स्थित्वा मुहूर्तं तत्राथ वृक्षमूलमुपाश्रिताः॥ २०</a-v></p>
<p id="4.48.21"><a-v>ते मुहूर्तं समाश्वस्ताः किंचिद्भग्नपरिश्रमाः।</a-v><a-v>पुनरेवोद्यताः कृत्स्नां मार्गितुं दक्षिणां दिशम्॥ २१</a-v></p>
<p id="4.48.22"><a-v>हनुमत्प्रमुखास्ते तु प्रस्थिताः प्लवगर्षभाः।</a-v><a-v>विन्ध्यमेवादितस्तावद्विचेरुस्ते समन्ततः॥ २२</a-v></p>
<p><a-v>इति श्रीरामायणे किष्किन्धाकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
