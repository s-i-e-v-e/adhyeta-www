<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/001.sxml"><a-title>वाल्मीकिरामायणम् किष्किन्धाकाण्डम् १ सर्गः</a-title><a-meta>
<p>Unique Words: 402</p>
</a-meta><hr><a-sec><p id="4.1.1"><a-v>स तां पुष्करिणीं गत्वा पद्मोत्पलझषाकुलाम्।</a-v><a-v>रामः सौमित्रिसहितो विललापाकुलेन्द्रियः॥ १</a-v></p>
<p id="4.1.2"><a-v>तस्य दृष्ट्वैव तां हर्षादिन्द्रियाणि चकम्पिरे।</a-v><a-v>स कामवशमापन्नः सौमित्रिमिदमब्रवीत्॥ २</a-v></p>
<p id="4.1.3"><a-v>सौमित्रे पश्य पम्पायाः काननं शुभदर्शनम्।</a-v><a-v>यत्र राजन्ति शैलाभा द्रुमाः सशिखरा इव॥ ३</a-v></p>
<p id="4.1.4"><a-v>मां तु शोकाभिसंतप्तमाधयः पीडयन्ति वै।</a-v><a-v>भरतस्य च दुःखेन वैदेह्या हरणेन च॥ ४</a-v></p>
<p id="4.1.5"><a-v>अधिकं प्रविभात्येतन्नीलपीतं तु शाद्वलम्।</a-v><a-v>द्रुमाणां विविधैः पुष्पैः परिस्तोमैरिवार्पितम्॥ ५</a-v></p>
<p id="4.1.6"><a-v>सुखानिलोऽयं सौमित्रे कालः प्रचुरमन्मथः।</a-v><a-v>गन्धवान्सुरभिर्मासो जातपुष्पफलद्रुमः॥ ६</a-v></p>
<p id="4.1.7"><a-v>पश्य रूपाणि सौमित्रे वनानां पुष्पशालिनाम्।</a-v><a-v>सृजतां पुष्पवर्षाणि वर्षं तोयमुचामिव॥ ७</a-v></p>
<p id="4.1.8"><a-v>प्रस्तरेषु च रम्येषु विविधाः काननद्रुमाः।</a-v><a-v>वायुवेगप्रचलिताः पुष्पैरवकिरन्ति गाम्॥ ८</a-v></p>
<p id="4.1.9"><a-v>मारुतः सुखं संस्पर्शे वाति चन्दनशीतलः।</a-v><a-v>षट्पदैरनुकूजद्भिर्वनेषु मधुगन्धिषु॥ ९</a-v></p>
<p id="4.1.10"><a-v>गिरिप्रस्थेषु रम्येषु पुष्पवद्भिर्मनोरमैः।</a-v><a-v>संसक्तशिखरा शैला विराजन्ति महाद्रुमैः॥ १०</a-v></p>
<p id="4.1.11"><a-v>पुष्पिताग्रांश्च पश्येमान्कर्णिकारान्समन्ततः।</a-v><a-v>हाटकप्रतिसंछन्नान्नरान्पीताम्बरानिव॥ ११</a-v></p>
<p id="4.1.12"><a-v>अयं वसन्तः सौमित्रे नानाविहगनादितः।</a-v><a-v>सीतया विप्रहीणस्य शोकसंदीपनो मम॥ १२</a-v></p>
<p id="4.1.13"><a-v>मां हि शोकसमाक्रान्तं संतापयति मन्मथः।</a-v><a-v>हृष्टः प्रवदमानश्च समाह्वयति कोकिलः॥ १३</a-v></p>
<p id="4.1.14"><a-v>एष दात्यूहको हृष्टो रम्ये मां वननिर्झरे।</a-v><a-v>प्रणदन्मन्मथाविष्टं शोचयिष्यति लक्ष्मण॥ १४</a-v></p>
<p id="4.1.15"><a-v>विमिश्रा विहगाः पुम्भिरात्मव्यूहाभिनन्दिताः।</a-v><a-v>भृङ्गराजप्रमुदिताः सौमित्रे मधुरस्वराः॥ १५</a-v></p>
<p id="4.1.16"><a-v>मां हि सा मृगशावाक्षी चिन्ताशोकबलात्कृतम्।</a-v><a-v>संतापयति सौमित्रे क्रूरश्चैत्रवनानिलः॥ १६</a-v></p>
<p id="4.1.17"><a-v>शिखिनीभिः परिवृता मयूरा गिरिसानुषु।</a-v><a-v>मन्मथाभिपरीतस्य मम मन्मथवर्धनाः॥ १७</a-v></p>
<p id="4.1.18"><a-v>पश्य लक्ष्णम नृत्यन्तं मयूरमुपनृत्यति।</a-v><a-v>शिखिनी मन्मथार्तैषा भर्तारं गिरिसानुषु॥ १८</a-v></p>
<p id="4.1.19"><a-v>मयूरस्य वने नूनं रक्षसा न हृता प्रिया।</a-v><a-v>मम त्वयं विना वासः पुष्पमासे सुदुःसहः॥ १९</a-v></p>
<p id="4.1.20"><a-v>पश्य लक्ष्मण पुष्पाणि निष्फलानि भवन्ति मे।</a-v><a-v>पुष्पभारसमृद्धानां वनानां शिशिरात्यये॥ २०</a-v></p>
<p id="4.1.21"><a-v>वदन्ति रावं मुदिताः शकुनाः संघशः कलम्।</a-v><a-v>आह्वयन्त इवान्योन्यं कामोन्मादकरा मम॥ २१</a-v></p>
<p id="4.1.22"><a-v>नूनं परवशा सीता सापि शोचत्यहं यथा।</a-v><a-v>श्यामा पद्मपलाशाक्षी मृदुभाषा च मे प्रिया॥ २२</a-v></p>
<p id="4.1.23"><a-v>एष पुष्पवहो वायुः सुखस्पर्शो हिमावहः।</a-v><a-v>तां विचिन्तयतः कान्तां पावकप्रतिमो मम॥ २३</a-v></p>
<p id="4.1.24"><a-v>तां विनाथ विहंगोऽसौ पक्षी प्रणदितस्तदा।</a-v><a-v>वायसः पादपगतः प्रहृष्टमभिनर्दति॥ २४</a-v></p>
<p id="4.1.25"><a-v>एष वै तत्र वैदेह्या विहगः प्रतिहारकः।</a-v><a-v>पक्षी मां तु विशालाक्ष्याः समीपमुपनेष्यति॥ २५</a-v></p>
<p id="4.1.26"><a-v>पश्य लक्ष्मण संनादं वने मदविवर्धनम्।</a-v><a-v>पुष्पिताग्रेषु वृक्षेषु द्विजानामुपकूजताम्॥ २६</a-v></p>
<p id="4.1.27"><a-v>सौमित्रे पश्य पम्पायाश्चित्रासु वनराजिषु।</a-v><a-v>नलिनानि प्रकाशन्ते जले तरुणसूर्यवत्॥ २७</a-v></p>
<p id="4.1.28"><a-v>एषा प्रसन्नसलिला पद्मनीलोत्पलायता।</a-v><a-v>हंसकारण्डवाकीर्णा पम्पा सौगन्धिकायुता॥ २८</a-v></p>
<p id="4.1.29"><a-v>चक्रवाकयुता नित्यं चित्रप्रस्थवनान्तरा।</a-v><a-v>मातङ्गमृगयूथैश्च शोभते सलिलार्थिभिः॥ २९</a-v></p>
<p id="4.1.30"><a-v>पद्मकोशपलाशानि द्रष्टुं दृष्टिर्हि मन्यते।</a-v><a-v>सीताया नेत्रकोशाभ्यां सदृशानीति लक्ष्मण॥ ३०</a-v></p>
<p id="4.1.31"><a-v>पद्मकेसरसंसृष्टो वृक्षान्तरविनिःसृतः।</a-v><a-v>निःश्वास इव सीताया वाति वायुर्मनोहरः॥ ३१</a-v></p>
<p id="4.1.32"><a-v>सौमित्रे पश्य पम्पाया दक्षिणे गिरिसानुनि।</a-v><a-v>पुष्पितां कर्णिकारस्य यष्टिं परमशोभनाम्॥ ३२</a-v></p>
<p id="4.1.33"><a-v>अधिकं शैलराजोऽयं धातुभिस्तु विभूषितः।</a-v><a-v>विचित्रं सृजते रेणुं वायुवेगविघट्टितम्॥ ३३</a-v></p>
<p id="4.1.34"><a-v>गिरिप्रस्थास्तु सौमित्रे सर्वतः संप्रपुष्पितैः।</a-v><a-v>निष्पत्रैः सर्वतो रम्यैः प्रदीपा इव कुंशुकैः॥ ३४</a-v></p>
<p id="4.1.35"><a-v>पम्पातीररुहाश्चेमे संसक्ता मधुगन्धिनः।</a-v><a-v>मालतीमल्लिकाषण्डाः करवीराश्च पुष्पिताः॥ ३५</a-v></p>
<p id="4.1.36"><a-v>केतक्यः सिन्दुवाराश्च वासन्त्यश्च सुपुष्पिताः।</a-v><a-v>माधव्यो गन्धपूर्णाश्च कुन्दगुल्माश्च सर्वशः॥ ३६</a-v></p>
<p id="4.1.37"><a-v>चिरिबिल्वा मधूकाश्च वञ्जुला बकुलास्तथा।</a-v><a-v>चम्पकास्तिलकाश्चैव नागवृक्षाश्च पुष्पिताः॥ ३७</a-v></p>
<p id="4.1.38"><a-v>नीपाश्च वरणाश्चैव खर्जूराश्च सुपुष्पिताः।</a-v><a-v>अङ्कोलाश्च कुरण्टाश्च चूर्णकाः पारिभद्रकाः॥ ३८</a-v></p>
<p id="4.1.39"><a-v>चूताः पाटलयश्चैव कोविदाराश्च पुष्पिताः।</a-v><a-v>मुचुकुन्दार्जुनाश्चैव दृश्यन्ते गिरिसानुषु॥ ३९</a-v></p>
<p id="4.1.40"><a-v>केतकोद्दालकाश्चैव शिरीषाः शिंशपा धवाः।</a-v><a-v>शाल्मल्यः किंशुकाश्चैव रक्ताः कुरबकास्तथा।</a-v><a-v>तिनिशा नक्त मालाश्च चन्दनाः स्यन्दनास्तथा॥ ४०</a-v></p>
<p id="4.1.41"><a-v>विविधा विविधैः पुष्पैस्तैरेव नगसानुषु।</a-v><a-v>विकीर्णैः पीतरक्ताभाः सौमित्रे प्रस्तराः कृताः॥ ४१</a-v></p>
<p id="4.1.42"><a-v>हिमान्ते पश्य सौमित्रे वृक्षाणां पुष्पसंभवम्।</a-v><a-v>पुष्पमासे हि तरवः संघर्षादिव पुष्पिताः॥ ४२</a-v></p>
<p id="4.1.43"><a-v>पश्य शीतजलां चेमां सौमित्रे पुष्करायुताम्।</a-v><a-v>चक्रवाकानुचरितां कारण्डवनिषेविताम्।</a-v><a-v>प्लवैः क्रौञ्चैश्च संपूर्णां वराहमृगसेविताम्॥ ४३</a-v></p>
<p id="4.1.44"><a-v>अधिकं शोभते पम्पाविकूजद्भिर्विहंगमैः॥ ४४</a-v></p>
<p id="4.1.45"><a-v>दीपयन्तीव मे कामं विविधा मुदिता द्विजाः।</a-v><a-v>श्यामां चन्द्रमुखीं स्मृत्वा प्रियां पद्मनिभेक्षणाम्॥ ४५</a-v></p>
<p id="4.1.46"><a-v>पय सानुषु चित्रेषु मृगीभिः सहितान्मृगान्।</a-v><a-v>मां पुनर्मृगशावाक्ष्या वैदेह्या विरहीकृतम्॥ ४६</a-v></p>
<p id="4.1.47"><a-v>एवं स विलपंस्तत्र शोकोपहतचेतनः।</a-v><a-v>अवेक्षत शिवां पम्पां रम्यवारिवहां शुभाम्॥ ४७</a-v></p>
<p id="4.1.48"><a-v>निरीक्षमाणः सहसा महात्मा सर्वं वनं निर्झरकन्दरं च।</a-v><a-v>उद्विग्नचेताः सह लक्ष्मणेन विचार्य दुःखोपहतः प्रतस्थे॥ ४८</a-v></p>
<p id="4.1.49"><a-v>तावृष्यमूकं सहितौ प्रयातौ सुग्रीवशाखामृगसेवितं तम्।</a-v><a-v>त्रस्तास्तु दृष्ट्वा हरयो बभूवु र्महौजसौ राघवलक्ष्मणौ तौ॥ ४९</a-v></p>
<p><a-v>इति श्रीरामायणे किष्किन्धाकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
