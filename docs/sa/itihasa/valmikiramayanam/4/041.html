<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/041.sxml"><a-title>वाल्मीकिरामायणम् किष्किन्धाकाण्डम् ४१ सर्गः</a-title><a-meta>
<p>Unique Words: 436</p>
</a-meta><hr><a-sec><p id="4.41.1"><a-v>ततः प्रस्थाप्य सुग्रीवस्तान्हरीन्दक्षिणां दिशम्।</a-v><a-v>बुद्धिविक्रमसंपन्नान्वायुवेगसमाञ्जवे॥ १</a-v></p>
<p id="4.41.2"><a-v>अथाहूय महातेजाः सुषेणं नाम यूथपम्।</a-v><a-v>तारायाः पितरं राजा श्वशुरभीमविक्रमम्॥ २</a-v></p>
<p id="4.41.3"><a-v>अब्रवीत्प्राञ्जलिर्वाक्यमभिगम्य प्रणम्य च।</a-v><a-v>साहाय्यं कुरु रामस्य कृत्येऽस्मिन्समुपस्थिते॥ ३</a-v></p>
<p id="4.41.4"><a-v>वृतः शतसहस्रेण वानराणां तरस्विनाम्।</a-v><a-v>अभिगच्छ दिशं सौम्य पश्चिमां वारुणीं प्रभो॥ ४</a-v></p>
<p id="4.41.5"><a-v>सुराष्ट्रान्सह बाह्लीकाञ्शूराभीरांस्तथैव च।</a-v><a-v>स्फीताञ्जनपदान्रम्यान्विपुलानि पुराणि च॥ ५</a-v></p>
<p id="4.41.6"><a-v>पुंनागगहनं कुक्षिं बहुलोद्दालकाकुलम्।</a-v><a-v>तथा केतकषण्डांश्च मार्गध्वं हरियूथपाः॥ ६</a-v></p>
<p id="4.41.7"><a-v>प्रत्यक्स्रोतोगमाश्चैव नद्यः शीतजलाः शिवाः।</a-v><a-v>तापसानामरण्यानि कान्तारा गिरयश्च ये॥ ७</a-v></p>
<p id="4.41.8"><a-v>गिरिजालावृतां दुर्गां मार्गित्वा पश्चिमां दिशम्।</a-v><a-v>ततः पश्चिममासाद्य समुद्रं द्रष्टुमर्हथ।</a-v><a-v>तिमि नक्रायुत जलमक्षोभ्यमथ वानरः॥ ८</a-v></p>
<p id="4.41.9"><a-v>ततः केतकषण्डेषु तमालगहनेषु च।</a-v><a-v>कपयो विहरिष्यन्ति नारिकेलवनेषु च॥ ९</a-v></p>
<p id="4.41.10"><a-v>तत्र सीतां च मार्गध्वं निलयं रावणस्य च।</a-v><a-v>मरीचिपत्तनं चैव रम्यं चैव जटीपुरम्॥ १०</a-v></p>
<p id="4.41.11"><a-v>अवन्तीमङ्गलोपां च तथा चालक्षितं वनम्।</a-v><a-v>राष्ट्राणि च विशालानि पत्तनानि ततस्ततः॥ ११</a-v></p>
<p id="4.41.12"><a-v>सिन्धुसागरयोश्चैव संगमे तत्र पर्वतः।</a-v><a-v>महान्हेमगिरिर्नाम शतशृङ्गो महाद्रुमः॥ १२</a-v></p>
<p id="4.41.13"><a-v>तस्य प्रस्थेषु रम्येषु सिंहाः पक्षगमाः स्थिताः।</a-v><a-v>तिमिमत्स्यगजांश्चैव नीडान्यारोपयन्ति ते॥ १३</a-v></p>
<p id="4.41.14"><a-v>तानि नीडानि सिंहानां गिरिशृङ्गगताश्च ये।</a-v><a-v>दृप्तास्तृप्ताश्च मातङ्गास्तोयदस्वननिःस्वनाः।</a-v><a-v>विचरन्ति विशालेऽस्मिंस्तोयपूर्णे समन्ततः॥ १४</a-v></p>
<p id="4.41.15"><a-v>तस्य शृङ्गं दिवस्पर्शं काञ्चनं चित्रपादपम्।</a-v><a-v>सर्वमाशु विचेतव्यं कपिभिः कामरूपिभिः॥ १५</a-v></p>
<p id="4.41.16"><a-v>कोटिं तत्र समुद्रे तु काञ्चनीं शतयोजनम्।</a-v><a-v>दुर्दर्शां परियात्रस्य गता द्रक्ष्यथ वानराः॥ १६</a-v></p>
<p id="4.41.17"><a-v>कोट्यस्तत्र चतुर्विंशद्गन्धर्वाणां तरस्विनाम्।</a-v><a-v>वसन्त्यग्निनिकाशानां घोराणां कामरूपिणाम्॥ १७</a-v></p>
<p id="4.41.18"><a-v>नात्यासादयितव्यास्ते वानरैर्भीमविक्रमैः।</a-v><a-v>नादेयं च फलं तस्माद्देशात्किंचित्प्लवंगमैः॥ १८</a-v></p>
<p id="4.41.19"><a-v>दुरासदा हि ते वीराः सत्त्ववन्तो महाबलाः।</a-v><a-v>फलमूलानि ते तत्र रक्षन्ते भीमविक्रमाः॥ १९</a-v></p>
<p id="4.41.20"><a-v>तत्र यत्नश्च कर्तव्यो मार्गितव्या च जानकी।</a-v><a-v>न हि तेभ्यो भयं किंचित्कपित्वमनुवर्तताम्॥ २०</a-v></p>
<p id="4.41.21"><a-v>चतुर्भागे समुद्रस्य चक्रवान्नाम पर्वतः।</a-v><a-v>तत्र चक्रं सहस्रारं निर्मितं विश्वकर्मणा॥ २१</a-v></p>
<p id="4.41.22"><a-v>तत्र पञ्चजनं हत्वा हयग्रीवं च दानवम्।</a-v><a-v>आजहार ततश्चक्रं शङ्खं च पुरुषोत्तमः॥ २२</a-v></p>
<p id="4.41.23"><a-v>तस्य सानुषु चित्रेषु विशालासु गुहासु च।</a-v><a-v>रावणः सह वैदेह्या मार्गितव्यस्ततस्ततः॥ २३</a-v></p>
<p id="4.41.24"><a-v>योजनानि चतुःषष्टिर्वराहो नाम पर्वतः।</a-v><a-v>सुवर्णशृङ्गः सुश्रीमानगाधे वरुणालये॥ २४</a-v></p>
<p id="4.41.25"><a-v>तत्र प्राग्ज्योतिषं नाम जातरूपमयं पुरम्।</a-v><a-v>यस्मिन्वस्ति दुष्टात्मा नरको नाम गुहासु च॥ २५</a-v></p>
<p id="4.41.26"><a-v>तस्य सानुषु चित्रेषु विशालासु गुहासु च।</a-v><a-v>रावणः सह वैदेह्या मार्गितव्यस्ततस्ततः॥ २६</a-v></p>
<p id="4.41.27"><a-v>तमतिक्रम्य शैलेन्द्रं काञ्चनान्तरनिर्दरः।</a-v><a-v>पर्वतः सर्वसौवर्णो धारा प्रस्रवणायुतः॥ २७</a-v></p>
<p id="4.41.28"><a-v>तं गजाश्च वराहाश्च सिंहा व्याघ्राश्च सर्वतः।</a-v><a-v>अभिगर्जन्ति सततं तेन शब्देन दर्पिताः॥ २८</a-v></p>
<p id="4.41.29"><a-v>तस्मिन्हरिहयः श्रीमान्महेन्द्रः पाकशासनः।</a-v><a-v>अभिषिक्तः सुरै राजा मेघवान्नाम पर्वतः॥ २९</a-v></p>
<p id="4.41.30"><a-v>तमतिक्रम्य शैलेन्द्रं महेन्द्रपरिपालितम्।</a-v><a-v>षष्टिं गिरिसहस्राणि काञ्चनानि गमिष्यथ॥ ३०</a-v></p>
<p id="4.41.31"><a-v>तरुणादित्यवर्णानि भ्राजमानानि सर्वतः।</a-v><a-v>जातरूपमयैर्वृक्षैः शोभितानि सुपुष्पितैः॥ ३१</a-v></p>
<p id="4.41.32"><a-v>तेषां मध्ये स्थितो राजा मेरुरुत्तमपर्वतः।</a-v><a-v>आदित्येन प्रसन्नेन शैलो दत्तवरः पुरा॥ ३२</a-v></p>
<p id="4.41.33"><a-v>तेनैवमुक्तः शैलेन्द्रः सर्व एव त्वदाश्रयाः।</a-v><a-v>मत्प्रसादाद्भविष्यन्ति दिवारात्रौ च काञ्चनाः॥ ३३</a-v></p>
<p id="4.41.34"><a-v>त्वयि ये चापि वत्स्यन्ति देवगन्धर्वदानवाः।</a-v><a-v>ते भविष्यन्ति रक्ताश्च प्रभया काञ्चनप्रभाः॥ ३४</a-v></p>
<p id="4.41.35"><a-v>आदित्या वसवो रुद्रा मरुतश्च दिवौकसः।</a-v><a-v>आगम्य पश्चिमां संध्यां मेरुमुत्तमपर्वतम्॥ ३५</a-v></p>
<p id="4.41.36"><a-v>आदित्यमुपतिष्ठन्ति तैश्च सूर्योऽभिपूजितः।</a-v><a-v>अदृश्यः सर्वभूतानामस्तं गच्छति पर्वतम्॥ ३६</a-v></p>
<p id="4.41.37"><a-v>योजनानां सहस्राणि दशतानि दिवाकरः।</a-v><a-v>मुहूर्तार्धेन तं शीघ्रमभियाति शिलोच्चयम्॥ ३७</a-v></p>
<p id="4.41.38"><a-v>शृङ्गे तस्य महद्दिव्यं भवनं सूर्यसंनिभम्।</a-v><a-v>प्रासादगुणसंबाधं विहितं विश्वकर्मणा॥ ३८</a-v></p>
<p id="4.41.39"><a-v>शोभितं तरुभिश्चित्रैर्नानापक्षिसमाकुलैः।</a-v><a-v>निकेतं पाशहस्तस्य वरुणस्य महात्मनः॥ ३९</a-v></p>
<p id="4.41.40"><a-v>अन्तरा मेरुमस्तं च तालो दशशिरा महान्।</a-v><a-v>जातरूपमयः श्रीमान्भ्राजते चित्रवेदिकः॥ ४०</a-v></p>
<p id="4.41.41"><a-v>तेषु सर्वेषु दुर्गेषु सरःसु च सरित्सु च।</a-v><a-v>रावणः सह वैदेह्या मार्गितव्यस्ततस्ततः॥ ४१</a-v></p>
<p id="4.41.42"><a-v>यत्र तिष्ठति धर्मात्मा तपसा स्वेन भावितः।</a-v><a-v>मेरुसावर्णिरित्येव ख्यातो वै ब्रह्मणा समः॥ ४२</a-v></p>
<p id="4.41.43"><a-v>प्रष्टव्यो मेरुसावर्णिर्महर्षिः सूर्यसंनिभः।</a-v><a-v>प्रणम्य शिरसा भूमौ प्रवृत्तिं मैथिलीं प्रति॥ ४३</a-v></p>
<p id="4.41.44"><a-v>एतावज्जीवलोकस्य भास्करो रजनीक्षये।</a-v><a-v>कृत्वा वितिमिरं सर्वमस्तं गच्छति पर्वतम्॥ ४४</a-v></p>
<p id="4.41.45"><a-v>एतावद्वानरैः शक्यं गन्तुं वानरपुंगवाः।</a-v><a-v>अभास्करममर्यादं न जानीमस्ततः परम्॥ ४५</a-v></p>
<p id="4.41.46"><a-v>अधिगम्य तु वैदेहीं निलयं रावणस्य च।</a-v><a-v>अस्तं पर्वतमासाद्य पूर्णे मासे निवर्तत॥ ४६</a-v></p>
<p id="4.41.47"><a-v>ऊर्ध्वं मासान्न वस्तव्यं वसन्वध्यो भवेन्मम।</a-v><a-v>सहैव शूरो युष्माभिः श्वशुरो मे गमिष्यति॥ ४७</a-v></p>
<p id="4.41.48"><a-v>श्रोतव्यं सर्वमेतस्य भवद्भिर्दिष्ट कारिभिः।</a-v><a-v>गुरुरेष महाबाहुः श्वशुरो मे महाबलः॥ ४८</a-v></p>
<p id="4.41.49"><a-v>भवन्तश्चापि विक्रान्ताः प्रमाणं सर्वकर्मसु।</a-v><a-v>प्रमाणमेनं संस्थाप्य पश्यध्वं पश्चिमां दिशम्॥ ४९</a-v></p>
<p id="4.41.50"><a-v>दृष्टायां तु नरेन्द्रस्या पत्न्याममिततेजसः।</a-v><a-v>कृतकृत्या भविष्यामः कृतस्य प्रतिकर्मणा॥ ५०</a-v></p>
<p id="4.41.51"><a-v>अतोऽन्यदपि यत्किंचित्कार्यस्यास्य हितं भवेत्।</a-v><a-v>संप्रधार्य भवद्भिश्च देशकालार्थसंहितम्॥ ५१</a-v></p>
<p id="4.41.52"><a-v>ततः सुषेण प्रमुखाः प्लवंगमाः सुग्रीववाक्यं निपुणं निशम्य।</a-v><a-v>आमन्त्र्य सर्वे प्लवगाधिपं ते जग्मुर्दिशं तां वरुणाभिगुप्ताम्॥ ५२</a-v></p>
<p><a-v>इति श्रीरामायणे किष्किन्धाकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
