<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/004.sxml"><a-title>वाल्मीकिरामायणम् किष्किन्धाकाण्डम् ४ सर्गः</a-title><a-meta>
<p>Unique Words: 247</p>
</a-meta><hr><a-sec><p id="4.4.1"><a-v>ततः प्रहृष्टो हनुमान्कृत्यवानिति तद्वचः।</a-v><a-v>श्रुत्वा मधुरसंभाषं सुग्रीवं मनसा गतः॥ १</a-v></p>
<p id="4.4.2"><a-v>भव्यो राज्यागमस्तस्य सुग्रीवस्य महात्मनः।</a-v><a-v>यदयं कृत्यवान्प्राप्तः कृत्यं चैतदुपागतम्॥ २</a-v></p>
<p id="4.4.3"><a-v>ततः परमसंहृष्टो हनूमान्प्लवगर्षभः।</a-v><a-v>प्रत्युवाच ततो वाक्यं रामं वाक्यविशारदः॥ ३</a-v></p>
<p id="4.4.4"><a-v>किमर्थं त्वं वनं घोरं पम्पाकाननमण्डितम्।</a-v><a-v>आगतः सानुजो दुर्गं नानाव्यालमृगायुतम्॥ ४</a-v></p>
<p id="4.4.5"><a-v>तस्य तद्वचनं श्रुत्वा लक्ष्मणो रामचोदितः।</a-v><a-v>आचचक्षे महात्मानं रामं दशरथात्मजम्॥ ५</a-v></p>
<p id="4.4.6"><a-v>राजा दशरथो नाम द्युतिमान्धर्मवत्सलः।</a-v><a-v>तस्यायं पूर्वजः पुत्रो रामो नाम जनैः श्रुतः॥ ६</a-v></p>
<p id="4.4.7"><a-v>शरण्यः सर्वभूतानां पितुर्निर्देशपारगः।</a-v><a-v>वीरो दशरथस्यायं पुत्राणां गुणवत्तरः॥ ७</a-v></p>
<p id="4.4.8"><a-v>राज्याद्भ्रष्टो वने वस्तुं मया सार्धमिहागतः।</a-v><a-v>भार्यया च महातेजाः सीतयानुगतो वशी।</a-v><a-v>दिनक्षये महातेजाः प्रभयेव दिवाकरः॥ ८</a-v></p>
<p id="4.4.9"><a-v>अहमस्यावरो भ्राता गुणैर्दास्यमुपागतः।</a-v><a-v>कृतज्ञस्य बहुज्ञस्य लक्ष्मणो नाम नामतः॥ ९</a-v></p>
<p id="4.4.10"><a-v>सुखार्हस्य महार्हस्य सर्वभूतहितात्मनः।</a-v><a-v>ऐश्वर्येण विहीनस्य वनवासाश्रितस्य च॥ १०</a-v></p>
<p id="4.4.11"><a-v>रक्षसापहृता भार्या रहिते कामरूपिणा।</a-v><a-v>तच्च न ज्ञायते रक्षः पत्नी येनास्य सा हृता॥ ११</a-v></p>
<p id="4.4.12"><a-v>दनुर्नाम श्रियः पुत्रः शापाद्राक्षसतां गतः।</a-v><a-v>आख्यातस्तेन सुग्रीवः समर्थो वानराधिपः॥ १२</a-v></p>
<p id="4.4.13"><a-v>स ज्ञास्यति महावीर्यस्तव भार्यापहारिणम्।</a-v><a-v>एवमुक्त्वा दनुः स्वर्गं भ्राजमानो गतः सुखम्॥ १३</a-v></p>
<p id="4.4.14"><a-v>एतत्ते सर्वमाख्यातं याथातथ्येन पृच्छतः।</a-v><a-v>अहं चैव हि रामश्च सुग्रीवं शरणं गतौ॥ १४</a-v></p>
<p id="4.4.15"><a-v>एष दत्त्वा च वित्तानि प्राप्य चानुत्तमं यशः।</a-v><a-v>लोकनाथः पुरा भूत्वा सुग्रीवं नाथमिच्छति॥ १५</a-v></p>
<p id="4.4.16"><a-v>शोकाभिभूते रामे तु शोकार्ते शरणं गते।</a-v><a-v>कर्तुमर्हति सुग्रीवः प्रसादं सह यूथपैः॥ १६</a-v></p>
<p id="4.4.17"><a-v>एवं ब्रुवाणं सौमित्रिं करुणं साश्रुपातनम्।</a-v><a-v>हनूमान्प्रत्युवाचेदं वाक्यं वाक्यविशारदः॥ १७</a-v></p>
<p id="4.4.18"><a-v>ईदृशा बुद्धिसंपन्ना जितक्रोधा जितेन्द्रियाः।</a-v><a-v>द्रष्टव्या वानरेन्द्रेण दिष्ट्या दर्शनमागताः॥ १८</a-v></p>
<p id="4.4.19"><a-v>स हि राज्याच्च विभ्रष्टः कृतवैरश्च वालिना।</a-v><a-v>हृतदारो वने त्रस्तो भ्रात्रा विनिकृतो भृशम्॥ १९</a-v></p>
<p id="4.4.20"><a-v>करिष्यति स साहाय्यं युवयोर्भास्करात्मजः।</a-v><a-v>सुग्रीवः सह चास्माभिः सीतायाः परिमार्गणे॥ २०</a-v></p>
<p id="4.4.21"><a-v>इत्येवमुक्त्वा हनुमाञ्श्लक्ष्णं मधुरया गिरा।</a-v><a-v>बभाषे सोऽभिगच्छामः सुग्रीवमिति राघवम्॥ २१</a-v></p>
<p id="4.4.22"><a-v>एवं ब्रुवाणं धर्मात्मा हनूमन्तं स लक्ष्मणः।</a-v><a-v>प्रतिपूज्य यथान्यायमिदं प्रोवाच राघवम्॥ २२</a-v></p>
<p id="4.4.23"><a-v>कपिः कथयते हृष्टो यथायं मारुतात्मजः।</a-v><a-v>कृत्यवान्सोऽपि संप्राप्तः कृतकृत्योऽसि राघव॥ २३</a-v></p>
<p id="4.4.24"><a-v>प्रसन्नमुखवर्णश्च व्यक्तं हृष्टश्च भाषते।</a-v><a-v>नानृतं वक्ष्यते वीरो हनूमान्मारुतात्मजः॥ २४</a-v></p>
<p id="4.4.25"><a-v>ततः स तु महाप्राज्ञो हनूमान्मारुतात्मजः।</a-v><a-v>जगामादाय तौ वीरौ हरिराजाय राघवौ॥ २५</a-v></p>
<p id="4.4.26"><a-v>स तु विपुल यशाः कपिप्रवीरः पवनसुतः कृतकृत्यवत्प्रहृष्टः।</a-v><a-v>गिरिवरमुरुविक्रमः प्रयातः स शुभमतिः सह रामलक्ष्मणाभ्याम्॥ २६</a-v></p>
<p><a-v>इति श्रीरामायणे किष्किन्धाकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
