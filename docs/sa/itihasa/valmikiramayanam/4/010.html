<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/010.sxml"><a-title>वाल्मीकिरामायणम् किष्किन्धाकाण्डम् १० सर्गः</a-title><a-meta>
<p>Unique Words: 276</p>
</a-meta><hr><a-sec><p id="4.10.1"><a-v>ततः क्रोधसमाविष्टं संरब्धं तमुपागतम्।</a-v><a-v>अहं प्रसादयां चक्रे भ्रातरं प्रियकाम्यया॥ १</a-v></p>
<p id="4.10.2"><a-v>दिष्ट्यासि कुशली प्राप्तो निहतश्च त्वया रिपुः।</a-v><a-v>अनाथस्य हि मे नाथस्त्वमेकोऽनाथनन्दनः॥ २</a-v></p>
<p id="4.10.3"><a-v>इदं बहुशलाकं ते पूर्णचन्द्रमिवोदितम्।</a-v><a-v>छत्रं सवालव्यजनं प्रतीच्छस्व मयोद्यतम्॥ ३</a-v></p>
<p id="4.10.4"><a-v>त्वमेव राजा मानार्हः सदा चाहं यथापुरा।</a-v><a-v>न्यासभूतमिदं राज्यं तव निर्यातयाम्यहम्॥ ४</a-v></p>
<p id="4.10.5"><a-v>मा च रोषं कृथाः सौम्य मयि शत्रुनिबर्हण।</a-v><a-v>याचे त्वां शिरसा राजन्मया बद्धोऽयमञ्जलिः॥ ५</a-v></p>
<p id="4.10.6"><a-v>बलादस्मि समागम्य मन्त्रिभिः पुरवासिभिः।</a-v><a-v>राजभावे नियुक्तोऽहं शून्यदेशजिगीषया॥ ६</a-v></p>
<p id="4.10.7"><a-v>स्निग्धमेवं ब्रुवाणं मां स तु निर्भर्त्स्य वानरः।</a-v><a-v>धिक्त्वामिति च मामुक्त्वा बहु तत्तदुवाच ह॥ ७</a-v></p>
<p id="4.10.8"><a-v>प्रकृतीश्च समानीय मन्त्रिणश्चैव संमतान्।</a-v><a-v>मामाह सुहृदां मध्ये वाक्यं परमगर्हितम्॥ ८</a-v></p>
<p id="4.10.9"><a-v>विदितं वो यथा रात्रौ मायावी स महासुरः।</a-v><a-v>मां समाह्वयत क्रूरो युद्धाकाङ्क्षी सुदुर्मतिः॥ ९</a-v></p>
<p id="4.10.10"><a-v>तस्य तद्गर्जितं श्रुत्वा निःसृतोऽहं नृपालयात्।</a-v><a-v>अनुयातश्च मां तूर्णमयं भ्राता सुदारुणः॥ १०</a-v></p>
<p id="4.10.11"><a-v>स तु दृष्ट्वैव मां रात्रौ सद्वितीयं महाबलः।</a-v><a-v>प्राद्रवद्भयसंत्रस्तो वीक्ष्यावां तमनुद्रुतौ।</a-v><a-v>अनुद्रुतस्तु वेगेन प्रविवेश महाबिलम्॥ ११</a-v></p>
<p id="4.10.12"><a-v>तं प्रविष्टं विदित्वा तु सुघोरं सुमहद्बिलम्।</a-v><a-v>अयमुक्तोऽथ मे भ्राता मया तु क्रूरदर्शनः॥ १२</a-v></p>
<p id="4.10.13"><a-v>अहत्वा नास्ति मे शक्तिः प्रतिगन्तुमितः पुरीम्।</a-v><a-v>बिलद्वारि प्रतीक्ष त्वं यावदेनं निहन्म्यहम्॥ १३</a-v></p>
<p id="4.10.14"><a-v>स्थितोऽयमिति मत्वा तु प्रविष्टोऽहं दुरासदम्।</a-v><a-v>तं च मे मार्गमाणस्य गतः संवत्सरस्तदा॥ १४</a-v></p>
<p id="4.10.15"><a-v>स तु दृष्टो मया शत्रुरनिर्वेदाद्भयावहः।</a-v><a-v>निहतश्च मया तत्र सोऽसुरो बन्धुभिः सह॥ १५</a-v></p>
<p id="4.10.16"><a-v>तस्यास्यात्तु प्रवृत्तेन रुधिरौघेण तद्बिलम्।</a-v><a-v>पूर्णमासीद्दुराक्रामं स्तनतस्तस्य भूतले॥ १६</a-v></p>
<p id="4.10.17"><a-v>सूदयित्वा तु तं शत्रुं विक्रान्तं दुन्दुभेः सुतम्।</a-v><a-v>निष्क्रामन्नेव पश्यामि बिलस्य पिहितं मुखम्॥ १७</a-v></p>
<p id="4.10.18"><a-v>विक्रोशमानस्य तु मे सुग्रीवेति पुनः पुनः।</a-v><a-v>यदा प्रतिवचो नास्ति ततोऽहं भृशदुःखितः॥ १८</a-v></p>
<p id="4.10.19"><a-v>पादप्रहारैस्तु मया बहुशस्तद्विदारितम्।</a-v><a-v>ततोऽहं तेन निष्क्रम्य यथा पुनरुपागतः॥ १९</a-v></p>
<p id="4.10.20"><a-v>तत्रानेनास्मि संरुद्धो राज्यं मार्गयतात्मनः।</a-v><a-v>सुग्रीवेण नृशंसेन विस्मृत्य भ्रातृसौहृदम्॥ २०</a-v></p>
<p id="4.10.21"><a-v>एवमुक्त्वा तु मां तत्र वस्त्रेणैकेन वानरः।</a-v><a-v>तदा निर्वासयामास वाली विगतसाध्वसः॥ २१</a-v></p>
<p id="4.10.22"><a-v>तेनाहमपविद्धश्च हृतदारश्च राघव।</a-v><a-v>तद्भयाच्च महीकृत्स्ना क्रान्तेयं सवनार्णवा॥ २२</a-v></p>
<p id="4.10.23"><a-v>ऋश्यमूकं गिरिवरं भार्याहरणदुःखितः।</a-v><a-v>प्रविष्टोऽस्मि दुराधर्षं वालिनः कारणान्तरे॥ २३</a-v></p>
<p id="4.10.24"><a-v>एतत्ते सर्वमाख्यातं वैरानुकथनं महत्।</a-v><a-v>अनागसा मया प्राप्तं व्यसनं पश्य राघव॥ २४</a-v></p>
<p id="4.10.25"><a-v>वालिनस्तु भयार्तस्य सर्वलोकाभयंकर।</a-v><a-v>कर्तुमर्हसि मे वीर प्रसादं तस्य निग्रहात्॥ २५</a-v></p>
<p id="4.10.26"><a-v>एवमुक्तः स तेजस्वी धर्मज्ञो धर्मसंहितम्।</a-v><a-v>वचनं वक्तुमारेभे सुग्रीवं प्रहसन्निव॥ २६</a-v></p>
<p id="4.10.27"><a-v>अमोघाः सूर्यसंकाशा ममेमे निशिताः शराः।</a-v><a-v>तस्मिन्वालिनि दुर्वृत्ते पतिष्यन्ति रुषान्विताः॥ २७</a-v></p>
<p id="4.10.28"><a-v>यावत्तं न हि पश्येयं तव भार्यापहारिणम्।</a-v><a-v>तावत्स जीवेत्पापात्मा वाली चारित्रदूषकः॥ २८</a-v></p>
<p id="4.10.29"><a-v>आत्मानुमानात्पश्यामि मग्नं त्वां शोकसागरे।</a-v><a-v>त्वामहं तारयिष्यामि कामं प्राप्स्यसि पुष्कलम्॥ २९</a-v></p>
<p><a-v>इति श्रीरामायणे किष्किन्धाकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
