<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/045.sxml"><a-title>वाल्मीकिरामायणम् किष्किन्धाकाण्डम् ४५ सर्गः</a-title><a-meta>
<p>Unique Words: 166</p>
</a-meta><hr><a-sec><p id="4.45.1"><a-v>गतेषु वानरेन्द्रेषु रामः सुग्रीवमब्रवीत्।</a-v><a-v>कथं भवान्विनाजीते सर्वं वै मण्डलं भुवः॥ १</a-v></p>
<p id="4.45.2"><a-v>सुग्रीवस्तु ततो राममुवाच प्रणतात्मवान्।</a-v><a-v>श्रूयतां सर्वमाख्यास्ये विस्तरेण नरर्षभ॥ २</a-v></p>
<p id="4.45.3"><a-v>यदा तु दुन्दुभिं नाम दानवं महिषाकृतिम्।</a-v><a-v>परिकालयते वाली मलयं प्रति पर्वतम्॥ ३</a-v></p>
<p id="4.45.4"><a-v>तदा विवेश महिषो मलयस्य गुहां प्रति।</a-v><a-v>विवेश वाली तत्रापि मलयं तज्जिघांसया॥ ४</a-v></p>
<p id="4.45.5"><a-v>ततोऽहं तत्र निक्षिप्तो गुहाद्वारिविनीतवत्।</a-v><a-v>न च निष्क्रमते वाली तदा संवत्सरे गते॥ ५</a-v></p>
<p id="4.45.6"><a-v>ततः क्षतजवेगेन आपुपूरे तदा बिलम्।</a-v><a-v>तदहं विस्मितो दृष्ट्वा भ्रातृशोकविषार्दितः॥ ६</a-v></p>
<p id="4.45.7"><a-v>अथाहं कृतबुद्धिस्तु सुव्यक्तं निहतो गुरुः।</a-v><a-v>शिलापर्वतसंकाशा बिलद्वारि मया कृता।</a-v><a-v>अशक्नुवन्निष्क्रमितुं महिषो विनशेदिति॥ ७</a-v></p>
<p id="4.45.8"><a-v>ततोऽहमागां किष्किन्धां निराशस्तस्य जीविते।</a-v><a-v>राज्यं च सुमहत्प्राप्तं तारा च रुमया सह।</a-v><a-v>मित्रैश्च सहितस्तत्र वसामि विगतज्वरः॥ ८</a-v></p>
<p id="4.45.9"><a-v>आजगाम ततो वाली हत्वा तं दानवर्षभम्।</a-v><a-v>ततोऽहमददां राज्यं गौरवाद्भययन्त्रितः॥ ९</a-v></p>
<p id="4.45.10"><a-v>स मां जिघांसुर्दुष्टात्मा वाली प्रव्यथितेन्द्रियः।</a-v><a-v>परिलाकयते क्रोधाद्धावन्तं सचिवैः सह॥ १०</a-v></p>
<p id="4.45.11"><a-v>ततोऽहं वालिना तेन सानुबन्धः प्रधावितः।</a-v><a-v>नदीश्च विविधाः पश्यन्वनानि नगराणि च॥ ११</a-v></p>
<p id="4.45.12"><a-v>आदर्शतलसंकाशा ततो वै पृथिवी मया।</a-v><a-v>अलातचक्रप्रतिमा दृष्टा गोष्पदवत्तदा॥ १२</a-v></p>
<p id="4.45.13"><a-v>ततः पूर्वमहं गत्वा दक्षिणामहमाश्रितः।</a-v><a-v>दिशं च पश्चिमां भूयो गतोऽस्मि भयशङ्कितः।</a-v><a-v>उत्तरां तु दिशं यान्तं हनुमान्मामथाब्रवीत्॥ १३</a-v></p>
<p id="4.45.14"><a-v>इदानीं मे स्मृतं राजन्यथा वाली हरीश्वरः।</a-v><a-v>मतङ्गेन तदा शप्तो ह्यस्मिन्नाश्रममण्डले॥ १४</a-v></p>
<p id="4.45.15"><a-v>प्रविशेद्यदि वा वाली मूर्धास्य शतधा भवेत्।</a-v><a-v>तत्र वासः सुखोऽस्माकं निरुद्विग्नो भविष्यति॥ १५</a-v></p>
<p id="4.45.16"><a-v>ततः पर्वतमासाद्य ऋश्यमूकं नृपात्मज।</a-v><a-v>न विवेश तदा वाली मतङ्गस्य भयात्तदा॥ १६</a-v></p>
<p id="4.45.17"><a-v>एवं मया तदा राजन्प्रत्यक्षमुपलक्षितम्।</a-v><a-v>पृथिवीमण्डलं कृत्स्नं गुहामस्म्यागतस्ततः॥ १७</a-v></p>
<p><a-v>इति श्रीरामायणे किष्किन्धाकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
