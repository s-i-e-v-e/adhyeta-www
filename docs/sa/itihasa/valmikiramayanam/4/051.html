<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/051.sxml"><a-title>वाल्मीकिरामायणम् किष्किन्धाकाण्डम् ५१ सर्गः</a-title><a-meta>
<p>Unique Words: 176</p>
</a-meta><hr><a-sec><p id="4.51.1"><a-v>अथ तानब्रवीत्सर्वान्विश्रान्तान्हरियूथपान्।</a-v><a-v>इदं वचनमेकाग्रा तापसी धर्मचारिणी॥ १</a-v></p>
<p id="4.51.2"><a-v>वानरा यदि वः खेदः प्रनष्टः फलभक्षणात्।</a-v><a-v>यदि चैतन्मया श्राव्यं श्रोतुमिच्छामि कथ्यताम्॥ २</a-v></p>
<p id="4.51.3"><a-v>तस्यास्तद्वचनं श्रुत्वा हनुमान्मारुतात्मजः।</a-v><a-v>आर्जवेन यथातत्त्वमाख्यातुमुपचक्रमे॥ ३</a-v></p>
<p id="4.51.4"><a-v>राजा सर्वस्य लोकस्य महेन्द्रवरुणोपमः।</a-v><a-v>रामो दाशरथिः श्रीमान्प्रविष्टो दण्डकावनम्॥ ४</a-v></p>
<p id="4.51.5"><a-v>लक्ष्मणेन सह भ्रात्रा वैदेह्या चापि भार्यया।</a-v><a-v>तस्य भार्या जनस्थानाद्रावणेन हृता बलात्॥ ५</a-v></p>
<p id="4.51.6"><a-v>वीरस्तस्य सखा राज्ञः सुग्रीवो नाम वानरः।</a-v><a-v>राजा वानरमुख्यानां येन प्रस्थापिता वयम्॥ ६</a-v></p>
<p id="4.51.7"><a-v>अगस्त्यचरितामाशां दक्षिणां यमरक्षिताम्।</a-v><a-v>सहैभिर्वानरैर्मुख्यैरङ्गदप्रमुखैर्वयम्॥ ७</a-v></p>
<p id="4.51.8"><a-v>रावणं सहिताः सर्वे राक्षसं कामरूपिणम्।</a-v><a-v>सीतया सह वैदेह्या मार्गध्वमिति चोदिताः॥ ८</a-v></p>
<p id="4.51.9"><a-v>विचित्य तु वयं सर्वे समग्रां दक्षिणां दिशम्।</a-v><a-v>बुभुक्षिताः परिश्रान्ता वृक्षमूलमुपाश्रिताः॥ ९</a-v></p>
<p id="4.51.10"><a-v>विवर्णवदनाः सर्वे सर्वे ध्यानपरायणाः।</a-v><a-v>नाधिगच्छामहे पारं मग्नाश्चिन्तामहार्णवे॥ १०</a-v></p>
<p id="4.51.11"><a-v>चारयन्तस्ततश्चक्षुर्दृष्टवन्तो महद्बिलम्।</a-v><a-v>लतापादपसंछन्नं तिमिरेण समावृतम्॥ ११</a-v></p>
<p id="4.51.12"><a-v>अस्माद्धंसा जलक्लिन्नाः पक्षैः सलिलरेणुभिः।</a-v><a-v>कुरराः सारसाश्चैव निष्पतन्ति पतत्रिणः।</a-v><a-v>साध्वत्र प्रविशामेति मया तूक्ताः प्लवंगमाः॥ १२</a-v></p>
<p id="4.51.13"><a-v>तेषामपि हि सर्वेषामनुमानमुपागतम्।</a-v><a-v>गच्छामः प्रविशामेति भर्तृकार्यत्वरान्विताः॥ १३</a-v></p>
<p id="4.51.14"><a-v>ततो गाढं निपतिता गृह्य हस्तौ परस्परम्।</a-v><a-v>इदं प्रविष्टाः सहसा बिलं तिमिरसंवृतम्॥ १४</a-v></p>
<p id="4.51.15"><a-v>एतन्नः कायमेतेन कृत्येन वयमागताः।</a-v><a-v>त्वां चैवोपगताः सर्वे परिद्यूना बुभुक्षिताः॥ १५</a-v></p>
<p id="4.51.16"><a-v>आतिथ्यधर्मदत्तानि मूलानि च फलानि च।</a-v><a-v>अस्माभिरुपभुक्तानि बुभुक्षापरिपीडितैः॥ १६</a-v></p>
<p id="4.51.17"><a-v>यत्त्वया रक्षिताः सर्वे म्रियमाणा बुभुक्षया।</a-v><a-v>ब्रूहि प्रत्युपकारार्थं किं ते कुर्वन्तु वानराः॥ १७</a-v></p>
<p id="4.51.18"><a-v>एवमुक्ता तु सर्वज्ञा वानरैस्तैः स्वयंप्रभा।</a-v><a-v>प्रत्युवाच ततः सर्वानिदं वानरयूथपम्॥ १८</a-v></p>
<p id="4.51.19"><a-v>सर्वेषां परितुष्टास्मि वानराणां तरस्विनाम्।</a-v><a-v>चरन्त्या मम धर्मेण न कार्यमिह केनचित्॥ १९</a-v></p>
<p><a-v>इति श्रीरामायणे किष्किन्धाकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
