<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/055.sxml"><a-title>वाल्मीकिरामायणम् किष्किन्धाकाण्डम् ५५ सर्गः</a-title><a-meta>
<p>Unique Words: 201</p>
</a-meta><hr><a-sec><p id="4.55.1"><a-v>उपविष्टास्तु ते सर्वे यस्मिन्प्रायं गिरिस्थले।</a-v><a-v>हरयो गृध्रराजश्च तं देशमुपचक्रमे॥ १</a-v></p>
<p id="4.55.2"><a-v>साम्पातिर्नाम नाम्ना तु चिरजीवी विहंगमः।</a-v><a-v>भ्राता जटायुषः श्रीमान्प्रख्यातबलपौरुषः॥ २</a-v></p>
<p id="4.55.3"><a-v>कन्दरादभिनिष्क्रम्य स विन्ध्यस्य महागिरेः।</a-v><a-v>उपविष्टान्हरीन्दृष्ट्वा हृष्टात्मा गिरमब्रवीत्॥ ३</a-v></p>
<p id="4.55.4"><a-v>विधिः किल नरं लोके विधानेनानुवर्तते।</a-v><a-v>यथायं विहितो भक्ष्यश्चिरान्मह्यमुपागतः॥ ४</a-v></p>
<p id="4.55.5"><a-v>परम्पराणां भक्षिष्ये वानराणां मृतं मृतम्।</a-v><a-v>उवाचैवं वचः पक्षी तान्निरीक्ष्य प्लवंगमान्॥ ५</a-v></p>
<p id="4.55.6"><a-v>तस्य तद्वचनं श्रुत्वा भक्षलुब्धस्य पक्षिणः।</a-v><a-v>अङ्गदः परमायस्तो हनूमन्तमथाब्रवीत्॥ ६</a-v></p>
<p id="4.55.7"><a-v>पश्य सीतापदेशेन साक्षाद्वैवस्वतो यमः।</a-v><a-v>इमं देशमनुप्राप्तो वानराणां विपत्तये॥ ७</a-v></p>
<p id="4.55.8"><a-v>रामस्य न कृतं कार्यं राज्ञो न च वचः कृतम्।</a-v><a-v>हरीणामियमज्ञाता विपत्तिः सहसागता॥ ८</a-v></p>
<p id="4.55.9"><a-v>वैदेह्याः प्रियकामेन कृतं कर्म जटायुषा।</a-v><a-v>गृध्रराजेन यत्तत्र श्रुतं वस्तदशेषतः॥ ९</a-v></p>
<p id="4.55.10"><a-v>तथा सर्वाणि भूतानि तिर्यग्योनिगतान्यपि।</a-v><a-v>प्रियं कुर्वन्ति रामस्य त्यक्त्वा प्राणान्यथा वयम्॥ १०</a-v></p>
<p id="4.55.11"><a-v>राघवार्थे परिश्रान्ता वयं संत्यक्तजीविताः।</a-v><a-v>कान्ताराणि प्रपन्नाः स्म न च पश्याम मैथिलीम्॥ ११</a-v></p>
<p id="4.55.12"><a-v>स सुखी गृध्रराजस्तु रावणेन हतो रणे।</a-v><a-v>मुक्तश्च सुग्रीवभयाद्गतश्च परमां गतिम्॥ १२</a-v></p>
<p id="4.55.13"><a-v>जटायुषो विनाशेन राज्ञो दशरथस्य च।</a-v><a-v>हरणेन च वैदेह्याः संशयं हरयो गताः॥ १३</a-v></p>
<p id="4.55.14"><a-v>रामलक्ष्मणयोर्वासामरण्ये सह सीतया।</a-v><a-v>राघवस्य च बाणेन वालिनश्च तथा वधः॥ १४</a-v></p>
<p id="4.55.15"><a-v>रामकोपादशेषाणां राक्षसानां तथा वधः।</a-v><a-v>कैकेय्या वरदानेन इदं हि विकृतं कृतम्॥ १५</a-v></p>
<p id="4.55.16"><a-v>तत्तु श्रुत्वा तदा वाक्यमङ्गदस्य मुखोद्गतम्।</a-v><a-v>अब्रवीद्वचनं गृध्रस्तीक्ष्णतुण्डो महास्वनः॥ १६</a-v></p>
<p id="4.55.17"><a-v>कोऽयं गिरा घोषयति प्राणैः प्रियतरस्य मे।</a-v><a-v>जटायुषो वधं भ्रातुः कम्पयन्निव मे मनः॥ १७</a-v></p>
<p id="4.55.18"><a-v>कथमासीज्जनस्थाने युद्धं राक्षसगृध्रयोः।</a-v><a-v>नामधेयमिदं भ्रातुश्चिरस्याद्य मया श्रुतम्॥ १८</a-v></p>
<p id="4.55.19"><a-v>यवीयसो गुणज्ञस्य श्लाघनीयस्य विक्रमैः।</a-v><a-v>तदिच्छेयमहं श्रोतुं विनाशं वानरर्षभाः॥ १९</a-v></p>
<p id="4.55.20"><a-v>भ्रातुर्जटायुषस्तस्य जनस्थाननिवासिनः।</a-v><a-v>तस्यैव च मम भ्रातुः सखा दशरथः कथम्।</a-v><a-v>यस्य रामः प्रियः पुत्रो ज्येष्ठो गुरुजनप्रियः॥ २०</a-v></p>
<p id="4.55.21"><a-v>सूर्यांशुदग्धपक्षत्वान्न शक्नोमि विसर्पितुम्।</a-v><a-v>इच्छेयं पर्वतादस्मादवतर्तुमरिंदमाः॥ २१</a-v></p>
<p><a-v>इति श्रीरामायणे किष्किन्धाकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
