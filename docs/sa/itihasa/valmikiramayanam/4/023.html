<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/023.sxml"><a-title>वाल्मीकिरामायणम् किष्किन्धाकाण्डम् २३ सर्गः</a-title><a-meta>
<p>Unique Words: 290</p>
</a-meta><hr><a-sec><p id="4.23.1"><a-v>ततः समुपजिघ्रन्ती कपिराजस्य तन्मुखम्।</a-v><a-v>पतिं लोकाच्च्युतं तारा मृतं वचनमब्रवीत्॥ १</a-v></p>
<p id="4.23.2"><a-v>शेषे त्वं विषमे दुःखमकृत्वा वचनं मम।</a-v><a-v>उपलोपचिते वीर सुदुःखे वसुधातले॥ २</a-v></p>
<p id="4.23.3"><a-v>मत्तः प्रियतरा नूनं वानरेन्द्र मही तव।</a-v><a-v>शेषे हि तां परिष्वज्य मां च न प्रतिभाषसे॥ ३</a-v></p>
<p id="4.23.4"><a-v>सुग्रीव एव विक्रान्तो वीर साहसिक प्रिय।</a-v><a-v>ऋक्षवानरमुख्यास्त्वां बलिनं पर्युपासते॥ ४</a-v></p>
<p id="4.23.5"><a-v>एषां विलपितं कृच्छ्रमङ्गदस्य च शोचतः।</a-v><a-v>मम चेमां गिरं श्रुत्वा किं त्वं न प्रतिबुध्यसे॥ ५</a-v></p>
<p id="4.23.6"><a-v>इदं तच्छूरशयनं यत्र शेषे हतो युधि।</a-v><a-v>शायिता निहता यत्र त्वयैव रिपवः पुरा॥ ६</a-v></p>
<p id="4.23.7"><a-v>विशुद्धसत्त्वाभिजन प्रिययुद्ध मम प्रिय।</a-v><a-v>मामनाथां विहायैकां गतस्त्वमसि मानद॥ ७</a-v></p>
<p id="4.23.8"><a-v>शूराय न प्रदातव्या कन्या खलु विपश्चिता।</a-v><a-v>शूरभार्यां हतां पश्य सद्यो मां विधवां कृताम्॥ ८</a-v></p>
<p id="4.23.9"><a-v>अवभग्नश्च मे मानो भग्ना मे शाश्वती गतिः।</a-v><a-v>अगाधे च निमग्नास्मि विपुले शोकसागरे॥ ९</a-v></p>
<p id="4.23.10"><a-v>अश्मसारमयं नूनमिदं मे हृदयं दृढम्।</a-v><a-v>भर्तारं निहतं दृष्ट्वा यन्नाद्य शतधा गतम्॥ १०</a-v></p>
<p id="4.23.11"><a-v>सुहृच्चैव हि भर्ता च प्रकृत्या च मम प्रियः।</a-v><a-v>आहवे च पराक्रान्तः शूरः पञ्चत्वमागतः॥ ११</a-v></p>
<p id="4.23.12"><a-v>पतिहीना तु या नारी कामं भवतु पुत्रिणी।</a-v><a-v>धनधान्यैः सुपूर्णापि विधवेत्युच्यते बुधैः॥ १२</a-v></p>
<p id="4.23.13"><a-v>स्वगात्रप्रभवे वीर शेषे रुधिरमण्डले।</a-v><a-v>कृमिरागपरिस्तोमे त्वमेवं शयने यथा॥ १३</a-v></p>
<p id="4.23.14"><a-v>रेणुशोणितसंवीतं गात्रं तव समन्ततः।</a-v><a-v>परिरब्धुं न शक्नोमि भुजाभ्यां प्लवगर्षभ॥ १४</a-v></p>
<p id="4.23.15"><a-v>कृतकृत्योऽद्य सुग्रीवो वैरेऽस्मिन्नतिदारुणे।</a-v><a-v>यस्य रामविमुक्तेन हृतमेकेषुणा भयम्॥ १५</a-v></p>
<p id="4.23.16"><a-v>शरेण हृदि लग्नेन गात्रसंस्पर्शने तव।</a-v><a-v>वार्यामि त्वां निरीक्षन्ती त्वयि पञ्चत्वमागते॥ १६</a-v></p>
<p id="4.23.17"><a-v>उद्बबर्ह शरं नीलस्तस्य गात्रगतं तदा।</a-v><a-v>गिरिगह्वरसंलीनं दीप्तमाशीविषं यथा॥ १७</a-v></p>
<p id="4.23.18"><a-v>तस्य निष्कृष्यमाणस्य बाणस्य च बभौ द्युतिः।</a-v><a-v>अस्तमस्तकसंरुद्धो रश्मिर्दिनकरादिव॥ १८</a-v></p>
<p id="4.23.19"><a-v>पेतुः क्षतजधारास्तु व्रणेभ्यस्तस्य सर्वशः।</a-v><a-v>ताम्रगैरिकसंपृक्ता धारा इव धराधरात्॥ १९</a-v></p>
<p id="4.23.20"><a-v>अवकीर्णं विमार्जन्ती भर्तारं रणरेणुना।</a-v><a-v>अस्रैर्नयनजैः शूरं सिषेचास्त्रसमाहतम्॥ २०</a-v></p>
<p id="4.23.21"><a-v>रुधिरोक्षितसर्वाङ्गं दृष्ट्वा विनिहतं पतिम्।</a-v><a-v>उवाच तारा पिङ्गाक्षं पुत्रमङ्गदमङ्गना॥ २१</a-v></p>
<p id="4.23.22"><a-v>अवस्थां पश्चिमां पश्य पितुः पुत्र सुदारुणाम्।</a-v><a-v>संप्रसक्तस्य वैरस्य गतोऽन्तः पापकर्मणा॥ २२</a-v></p>
<p id="4.23.23"><a-v>बालसूर्योदयतनुं प्रयान्तं यमसादनम्।</a-v><a-v>अभिवादय राजानं पितरं पुत्र मानदम्॥ २३</a-v></p>
<p id="4.23.24"><a-v>एवमुक्तः समुत्थाय जग्राह चरणौ पितुः।</a-v><a-v>भुजाभ्यां पीनवृताभ्यामङ्गदोऽहमिति ब्रुवन्॥ २४</a-v></p>
<p id="4.23.25"><a-v>अभिवादयमानं त्वामङ्गदं त्वं यथापुरा।</a-v><a-v>दीर्घायुर्भव पुत्रेति किमर्थं नाभिभाषसे॥ २५</a-v></p>
<p id="4.23.26"><a-v>अहं पुत्रसहाया त्वामुपासे गतचेतनम्।</a-v><a-v>सिंहेन निहतं सद्यो गौः सवत्सेव गोवृषम्॥ २६</a-v></p>
<p id="4.23.27"><a-v>इष्ट्वा संग्रामयज्ञेन नानाप्रहरणाम्भसा।</a-v><a-v>अस्मिन्नवभृथे स्नातः कथं पत्न्या मया विना॥ २७</a-v></p>
<p id="4.23.28"><a-v>या दत्ता देवराजेन तव तुष्टेन संयुगे।</a-v><a-v>शातकुम्भमयीं मालां तां ते पश्यामि नेह किम्॥ २८</a-v></p>
<p id="4.23.29"><a-v>राजश्रीर्न जहाति त्वां गतासुमपि मानद।</a-v><a-v>सूर्यस्यावर्तमानस्य शैलराजमिव प्रभा॥ २९</a-v></p>
<p id="4.23.30"><a-v>न मे वचः पथ्यमिदं त्वया कृतं</a-v><a-v>न चास्मि शक्ता हि निवारणे तव।</a-v><a-v>हता सपुत्रास्मि हतेन संयुगे</a-v><a-v>सह त्वया श्रीर्विजहाति मामिह॥ ३०</a-v></p>
<p><a-v>इति श्रीरामायणे किष्किन्धाकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
