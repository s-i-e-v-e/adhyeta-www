<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/003.sxml"><a-title>वाल्मीकिरामायणम् किष्किन्धाकाण्डम् ३ सर्गः</a-title><a-meta>
<p>Unique Words: 214</p>
</a-meta><hr><a-sec><p id="4.3.1"><a-v>वचो विज्ञाय हनुमान्सुग्रीवस्य महात्मनः।</a-v><a-v>पर्वतादृश्यमूकात्तु पुप्लुवे यत्र राघवौ॥ १</a-v></p>
<p id="4.3.2"><a-v>स तत्र गत्वा हनुमान्बलवान्वानरोत्तमः।</a-v><a-v>उपचक्राम तौ वाग्भिर्मृद्वीभिः सत्यविक्रमः॥ २</a-v></p>
<p id="4.3.3"><a-v>स्वकं रूपं परित्यज्य भिक्षुरूपेण वानरः।</a-v><a-v>आबभाषे च तौ वीरौ यथावत्प्रशशंस च॥ ३</a-v></p>
<p id="4.3.4"><a-v>राजर्षिदेवप्रतिमौ तापसौ संशितव्रतौ।</a-v><a-v>देशं कथमिमं प्राप्तौ भवन्तौ वरवर्णिनौ॥ ४</a-v></p>
<p id="4.3.5"><a-v>त्रासयन्तौ मृगगणानन्यांश्च वनचारिणः।</a-v><a-v>पम्पातीररुहान्वृक्षान्वीक्षमाणौ समन्ततः॥ ५</a-v></p>
<p id="4.3.6"><a-v>इमां नदीं शुभजलां शोभयन्तौ तरस्विनौ।</a-v><a-v>धैर्यवन्तौ सुवर्णाभौ कौ युवां चीरवाससौ॥ ६</a-v></p>
<p id="4.3.7"><a-v>सिंहविप्रेक्षितौ वीरौ सिंहातिबलविक्रमौ।</a-v><a-v>शक्रचापनिभे चापे प्रगृह्य विपुलैर्भुजैः॥ ७</a-v></p>
<p id="4.3.8"><a-v>श्रीमन्तौ रूपसंपन्नौ वृषभश्रेष्ठविक्रमौ।</a-v><a-v>हस्तिहस्तोपमभुजौ द्युतिमन्तौ नरर्षभौ॥ ८</a-v></p>
<p id="4.3.9"><a-v>प्रभया पर्वतेन्द्रोऽयं युवयोरवभासितः।</a-v><a-v>राज्यार्हावमरप्रख्यौ कथं देशमिहागतौ॥ ९</a-v></p>
<p id="4.3.10"><a-v>पद्मपत्रेक्षणौ वीरौ जटामण्डलधारिणौ।</a-v><a-v>अन्योन्यसदृशौ वीरौ देवलोकादिवागतौ॥ १०</a-v></p>
<p id="4.3.11"><a-v>यदृच्छयेव संप्राप्तौ चन्द्रसूर्यौ वसुंधराम्।</a-v><a-v>विशालवक्षसौ वीरौ मानुषौ देवरूपिणौ॥ ११</a-v></p>
<p id="4.3.12"><a-v>सिंहस्कन्धौ महासत्त्वौ समदाविव गोवृषौ।</a-v><a-v>आयताश्च सुवृत्ताश्च बाहवः परिघोत्तमाः।</a-v><a-v>सर्वभूषणभूषार्हाः किमर्थं न विभूषितः॥ १२</a-v></p>
<p id="4.3.13"><a-v>उभौ योग्यावहं मन्ये रक्षितुं पृथिवीमिमाम्।</a-v><a-v>ससागरवनां कृत्स्नां विन्ध्यमेरुविभूषिताम्॥ १३</a-v></p>
<p id="4.3.14"><a-v>इमे च धनुषी चित्रे श्लक्ष्णे चित्रानुलेपने।</a-v><a-v>प्रकाशेते यथेन्द्रस्य वज्रे हेमविभूषिते॥ १४</a-v></p>
<p id="4.3.15"><a-v>संपूर्णा निशितैर्बाणैर्तूणाश्च शुभदर्शनाः।</a-v><a-v>जीवितान्तकरैर्घोरैर्ज्वलद्भिरिव पन्नगैः॥ १५</a-v></p>
<p id="4.3.16"><a-v>महाप्रमाणौ विपुलौ तप्तहाटकभूषितौ।</a-v><a-v>खड्गावेतौ विराजेते निर्मुक्तभुजगाविव॥ १६</a-v></p>
<p id="4.3.17"><a-v>एवं मां परिभाषन्तं कस्माद्वै नाभिभाषथः॥ १७</a-v></p>
<p id="4.3.18"><a-v>सुग्रीवो नाम धर्मात्मा कश्चिद्वानरयूथपः।</a-v><a-v>वीरो विनिकृतो भ्रात्रा जगद्भ्रमति दुःखितः॥ १८</a-v></p>
<p id="4.3.19"><a-v>प्राप्तोऽहं प्रेषितस्तेन सुग्रीवेण महात्मना।</a-v><a-v>राज्ञा वानरमुख्यानां हनुमान्नाम वानरः॥ १९</a-v></p>
<p id="4.3.20"><a-v>युवाभ्यां सह धर्मात्मा सुग्रीवः सख्यमिच्छति।</a-v><a-v>तस्य मां सचिवं वित्तं वानरं पवनात्मजम्॥ २०</a-v></p>
<p id="4.3.21"><a-v>भिक्षुरूपप्रतिच्छन्नं सुग्रीवप्रियकाम्यया।</a-v><a-v>ऋश्यमूकादिह प्राप्तं कामगं कामरूपिणम्॥ २१</a-v></p>
<p id="4.3.22"><a-v>एवमुक्त्वा तु हनुमांस्तौ वीरौ रामलक्ष्मणौ।</a-v><a-v>वाक्यज्ञौ वाक्यकुशलः पुनर्नोवाच किंचन॥ २२</a-v></p>
<p id="4.3.23"><a-v>एतच्छ्रुत्वा वचस्तस्य रामो लक्ष्मणमब्रवीत्।</a-v><a-v>प्रहृष्टवदनः श्रीमान्भ्रातरं पार्श्वतः स्थितम्॥ २३</a-v></p>
<p id="4.3.24"><a-v>सचिवोऽयं कपीन्द्रस्य सुग्रीवस्य महात्मनः।</a-v><a-v>तमेव काङ्क्षमाणस्य ममान्तिकमुपागतः॥ २४</a-v></p>
<p id="4.3.25"><a-v>तमभ्यभाष सौमित्रे सुग्रीवसचिवं कपिम्।</a-v><a-v>वाक्यज्ञं मधुरैर्वाक्यैः स्नेहयुक्तमरिंदमम्॥ २५</a-v></p>
<p><a-v>इति श्रीरामायणे किष्किन्धाकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
