<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/059.sxml"><a-title>वाल्मीकिरामायणम् किष्किन्धाकाण्डम् ५९ सर्गः</a-title><a-meta>
<p>Unique Words: 205</p>
</a-meta><hr><a-sec><p id="4.59.1"><a-v>ततः कृतोदकं स्नातं तं गृध्रं हरियूथपाः।</a-v><a-v>उपविष्टा गिरौ दुर्गे परिवार्य समन्ततः॥ १</a-v></p>
<p id="4.59.2"><a-v>तमङ्गदमुपासीनं तैः सर्वैर्हरिभिर्वृतम्।</a-v><a-v>जनितप्रत्ययो हर्षात्संपातिः पुनरब्रवीत्॥ २</a-v></p>
<p id="4.59.3"><a-v>कृत्वा निःशब्दमेकाग्राः शृण्वन्तु हरयो मम।</a-v><a-v>तत्त्वं संकीर्तयिष्यामि यथा जानामि मैथिलीम्॥ ३</a-v></p>
<p id="4.59.4"><a-v>अस्य विन्ध्यस्य शिखरे पतितोऽस्मि पुरा वने।</a-v><a-v>सूर्यातपपरीताङ्गो निर्दग्धः सूर्यरश्मिभिः॥ ४</a-v></p>
<p id="4.59.5"><a-v>लब्धसंज्ञस्तु षड्रात्राद्विवशो विह्वलन्निव।</a-v><a-v>वीक्षमाणो दिशः सर्वा नाभिजानामि किंचन॥ ५</a-v></p>
<p id="4.59.6"><a-v>ततस्तु सागराञ्शैलान्नदीः सर्वाः सरांसि च।</a-v><a-v>वनान्यटविदेशांश्च समीक्ष्य मतिरागमत्॥ ६</a-v></p>
<p id="4.59.7"><a-v>हृष्टपक्षिगणाकीर्णः कन्दरान्तरकूटवान्।</a-v><a-v>दक्षिणस्योदधेस्तीरे विन्ध्योऽयमिति निश्चितः॥ ७</a-v></p>
<p id="4.59.8"><a-v>आसीच्चात्राश्रमं पुण्यं सुरैरपि सुपूजितम्।</a-v><a-v>ऋषिर्निशाकरो नाम यस्मिन्नुग्रतपाभवत्॥ ८</a-v></p>
<p id="4.59.9"><a-v>अष्टौ वर्षसहस्राणि तेनास्मिन्नृषिणा विना।</a-v><a-v>वसतो मम धर्मज्ञाः स्वर्गते तु निशाकरे॥ ९</a-v></p>
<p id="4.59.10"><a-v>अवतीर्य च विन्ध्याग्रात्कृच्छ्रेण विषमाच्छनैः।</a-v><a-v>तीक्ष्णदर्भां वसुमतीं दुःखेन पुनरागतः॥ १०</a-v></p>
<p id="4.59.11"><a-v>तमृषिं द्रष्टु कामोऽस्मि दुःखेनाभ्यागतो भृशम्।</a-v><a-v>जटायुषा मया चैव बहुशोऽभिगतो हि सः॥ ११</a-v></p>
<p id="4.59.12"><a-v>तस्याश्रमपदाभ्याशे ववुर्वाताः सुगन्धिनः।</a-v><a-v>वृक्षो नापुष्पितः कश्चिदफलो वा न दृश्यते॥ १२</a-v></p>
<p id="4.59.13"><a-v>उपेत्य चाश्रमं पुण्यं वृक्षमूलमुपाश्रितः।</a-v><a-v>द्रष्टुकामः प्रतीक्षे च भगवन्तं निशाकरम्॥ १३</a-v></p>
<p id="4.59.14"><a-v>अथापश्यमदूरस्थमृषिं ज्वलिततेजसं।</a-v><a-v>कृताभिषेकं दुर्धर्षमुपावृत्तमुदङ्मुखम्॥ १४</a-v></p>
<p id="4.59.15"><a-v>तमृक्षाः सृमरा व्याघ्राः सिंहा नागाः सरीसृपाः।</a-v><a-v>परिवार्योपगच्छन्ति दातारं प्राणिनो यथा॥ १५</a-v></p>
<p id="4.59.16"><a-v>ततः प्राप्तमृषिं ज्ञात्वा तानि सत्त्वानि वै ययुः।</a-v><a-v>प्रविष्टे राजनि यथा सर्वं सामात्यकं बलम्॥ १६</a-v></p>
<p id="4.59.17"><a-v>ऋषिस्तु दृष्ट्वा मां तुष्टः प्रविष्टश्चाश्रमं पुनः।</a-v><a-v>मुहूर्तमात्रान्निष्क्रम्य ततः कार्यमपृच्छत॥ १७</a-v></p>
<p id="4.59.18"><a-v>सौम्य वैकल्यतां दृष्ट्वा रोंणां ते नावगम्यते।</a-v><a-v>अग्निदग्धाविमौ पक्षौ त्वक्चैव व्रणिता तव॥ १८</a-v></p>
<p id="4.59.19"><a-v>द्वौ गृध्रौ दृष्टपूर्वौ मे मातरिश्वसमौ जवे।</a-v><a-v>गृध्राणां चैव राजानौ भ्रातरौ कामरूपिणौ॥ १९</a-v></p>
<p id="4.59.20"><a-v>ज्येष्ठस्त्वं तु च संपातिर्जटायुरनुजस्तव।</a-v><a-v>मानुषं रूपमास्थाय गृह्णीतां चरणौ मम॥ २०</a-v></p>
<p id="4.59.21"><a-v>किं ते व्याधिसमुत्थानं पक्षयोः पतनं कथम्।</a-v><a-v>दण्डो वायं धृतः केन सर्वमाख्याहि पृच्छतः॥ २१</a-v></p>
<p><a-v>इति श्रीरामायणे किष्किन्धाकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
