<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/016.sxml"><a-title>वाल्मीकिरामायणम् किष्किन्धाकाण्डम् १६ सर्गः</a-title><a-meta>
<p>Unique Words: 234</p>
</a-meta><hr><a-sec><p id="4.16.1"><a-v>तामेवं ब्रुवतीं तारां ताराधिपनिभाननाम्।</a-v><a-v>वाली निर्भर्त्सयामास वचनं चेदमब्रवीत्॥ १</a-v></p>
<p id="4.16.2"><a-v>गर्जतोऽस्य च संरम्भं भ्रातुः शत्रोर्विशेषतः।</a-v><a-v>मर्षयिष्याम्यहं केन कारणेन वरानने॥ २</a-v></p>
<p id="4.16.3"><a-v>अधर्षितानां शूराणां समरेष्वनिवर्तिनाम्।</a-v><a-v>धर्षणामर्षणं भीरु मरणादतिरिच्यते॥ ३</a-v></p>
<p id="4.16.4"><a-v>सोढुं न च समर्थोऽहं युद्धकामस्य संयुगे।</a-v><a-v>सुग्रीवस्य च संरम्भं हीनग्रीवस्य गर्जतः॥ ४</a-v></p>
<p id="4.16.5"><a-v>न च कार्यो विषादस्ते राघवं प्रति मत्कृते।</a-v><a-v>धर्मज्ञश्च कृतज्ञश्च कथं पापं करिष्यति॥ ५</a-v></p>
<p id="4.16.6"><a-v>निवर्तस्व सह स्त्रीभिः कथं भूयोऽनुगच्छसि।</a-v><a-v>सौहृदं दर्शितं तारे मयि भक्तिः कृता त्वया॥ ६</a-v></p>
<p id="4.16.7"><a-v>प्रतियोत्स्याम्यहं गत्वा सुग्रीवं जहि संभ्रमम्।</a-v><a-v>दर्पं चास्य विनेष्यामि न च प्राणैर्विमोक्ष्यते॥ ७</a-v></p>
<p id="4.16.8"><a-v>शापितासि मम प्राणैर्निवर्तस्व जयेन च।</a-v><a-v>अहं जित्वा निवर्तिष्ये तमलं भ्रातरं रणे॥ ८</a-v></p>
<p id="4.16.9"><a-v>तं तु तारा परिष्वज्य वालिनं प्रियवादिनी।</a-v><a-v>चकार रुदती मन्दं दक्षिणा सा प्रदक्षिणम्॥ ९</a-v></p>
<p id="4.16.10"><a-v>ततः स्वस्त्ययनं कृत्वा मन्त्रवद्विजयैषिणी।</a-v><a-v>अन्तःपुरं सह स्त्रीभिः प्रविष्टा शोकमोहिता॥ १०</a-v></p>
<p id="4.16.11"><a-v>प्रविष्टायां तु तारायां सह स्त्रीभिः स्वमालयम्।</a-v><a-v>नगरान्निर्ययौ क्रुद्धो महासर्प इव श्वसन्॥ ११</a-v></p>
<p id="4.16.12"><a-v>स निःश्वस्य महावेगो वाली परमरोषणः।</a-v><a-v>सर्वतश्चारयन्दृष्टिं शत्रुदर्शनकाङ्क्षया॥ १२</a-v></p>
<p id="4.16.13"><a-v>स ददर्श ततः श्रीमान्सुग्रीवं हेमपिङ्गलम्।</a-v><a-v>सुसंवीतमवष्टब्धं दीप्यमानमिवानलम्॥ १३</a-v></p>
<p id="4.16.14"><a-v>स तं दृष्ट्वा महावीर्यं सुग्रीवं पर्यवस्थितम्।</a-v><a-v>गाढं परिदधे वासो वाली परमरोषणः॥ १४</a-v></p>
<p id="4.16.15"><a-v>स वाली गाढसंवीतो मुष्टिमुद्यम्य वीर्यवान्।</a-v><a-v>सुग्रीवमेवाभिमुखो ययौ योद्धुं कृतक्षणः॥ १५</a-v></p>
<p id="4.16.16"><a-v>श्लिष्टमुष्टिं समुद्यम्य संरब्धतरमागतः।</a-v><a-v>सुग्रीवोऽपि समुद्दिश्य वालिनं हेममालिनम्॥ १६</a-v></p>
<p id="4.16.17"><a-v>तं वाली क्रोधताम्राक्षः सुग्रीवं रणपण्डितम्।</a-v><a-v>आपतन्तं महावेगमिदं वचनमब्रवीत्॥ १७</a-v></p>
<p id="4.16.18"><a-v>एष मुष्टिर्मया बद्धो गाढः सुनिहिताङ्गुलिः।</a-v><a-v>मया वेगविमुक्तस्ते प्राणानादाय यास्यति॥ १८</a-v></p>
<p id="4.16.19"><a-v>एवमुक्तस्तु सुग्रीवः क्रुद्धो वालिनमब्रवीत्।</a-v><a-v>तवैव च हरन्प्राणान्मुष्टिः पततु मूर्धनि॥ १९</a-v></p>
<p id="4.16.20"><a-v>ताडितस्तेन संक्रुद्धः समभिक्रम्य वेगतः।</a-v><a-v>अभवच्छोणितोद्गारी सोत्पीड इव पर्वतः॥ २०</a-v></p>
<p id="4.16.21"><a-v>सुग्रीवेण तु निःसंगं सालमुत्पाट्य तेजसा।</a-v><a-v>गात्रेष्वभिहतो वाली वज्रेणेव महागिरिः॥ २१</a-v></p>
<p id="4.16.22"><a-v>स तु वाली प्रचरितः सालताडनविह्वलः।</a-v><a-v>गुरुभारसमाक्रान्ता सागरे नौरिवाभवत्॥ २२</a-v></p>
<p id="4.16.23"><a-v>तौ भीमबलविक्रान्तौ सुपर्णसमवेगिनौ।</a-v><a-v>प्रवृद्धौ घोरवपुषौ चन्द्रसूर्याविवाम्बरे॥ २३</a-v></p>
<p id="4.16.24"><a-v>वालिना भग्नदर्पस्तु सुग्रीवो मन्दविक्रमः।</a-v><a-v>वालिनं प्रति सामर्षो दर्शयामास लाघवम्॥ २४</a-v></p>
<p id="4.16.25"><a-v>ततो धनुषि संधाय शरमाशीविषोपमम्।</a-v><a-v>राघवेण महाबाणो वालिवक्षसि पातितः॥ २५</a-v></p>
<p id="4.16.26"><a-v>वेगेनाभिहतो वाली निपपात महीतले॥ २६</a-v></p>
<p id="4.16.27"><a-v>अथोक्षितः शोणिततोयविस्रवैः सुपुष्पिताशोक इवानिलोद्धतः।</a-v><a-v>विचेतनो वासवसूनुराहवे प्रभ्रंशितेन्द्रध्वजवत्क्षितिं गतः॥ २७</a-v></p>
<p><a-v>इति श्रीरामायणे किष्किन्धाकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
