<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/020.sxml"><a-title>वाल्मीकिरामायणम् किष्किन्धाकाण्डम् २० सर्गः</a-title><a-meta>
<p>Unique Words: 255</p>
</a-meta><hr><a-sec><p id="4.20.1"><a-v>रामचापविसृष्टेन शरेणान्तकरेण तम्।</a-v><a-v>दृष्ट्वा विनिहतं भूमौ तारा ताराधिपानना॥ १</a-v></p>
<p id="4.20.2"><a-v>सा समासाद्य भर्तारं पर्यष्वजत भामिनी।</a-v><a-v>इषुणाभिहतं दृष्ट्वा वालिनं कुञ्जरोपमम्॥ २</a-v></p>
<p id="4.20.3"><a-v>वानरेन्द्रं महेन्द्राभं शोकसंतप्तमानसा।</a-v><a-v>तारा तरुमिवोन्मूलं पर्यदेवयदातुरा॥ ३</a-v></p>
<p id="4.20.4"><a-v>रणे दारुणविक्रान्त प्रवीर प्लवतां वर।</a-v><a-v>किं दीनामपुरोभागामद्य त्वं नाभिभाषसे॥ ४</a-v></p>
<p id="4.20.5"><a-v>उत्तिष्ठ हरिशार्दूल भजस्व शयनोत्तमम्।</a-v><a-v>नैवंविधाः शेरते हि भूमौ नृपतिसत्तमाः॥ ५</a-v></p>
<p id="4.20.6"><a-v>अतीव खलु ते कान्ता वसुधा वसुधाधिप।</a-v><a-v>गतासुरपि यां गात्रैर्मां विहाय निषेवसे॥ ६</a-v></p>
<p id="4.20.7"><a-v>व्यक्तमन्या त्वया वीर धर्मतः संप्रवर्तता।</a-v><a-v>किष्किन्धेव पुरी रम्या स्वर्गमार्गे विनिर्मिता॥ ७</a-v></p>
<p id="4.20.8"><a-v>यान्यस्माभिस्त्वया सार्धं वनेषु मधुगन्धिषु।</a-v><a-v>विहृतानि त्वया काले तेषामुपरमः कृतः॥ ८</a-v></p>
<p id="4.20.9"><a-v>निरानन्दा निराशाहं निमग्ना शोकसागरे।</a-v><a-v>त्वयि पञ्चत्वमापन्ने महायूथपयूथपे॥ ९</a-v></p>
<p id="4.20.10"><a-v>हृदयं सुस्थिरं मह्यं दृष्ट्वा विनिहतं भुवि।</a-v><a-v>यन्न शोकाभिसंतप्तं स्फुटतेऽद्य सहस्रधा॥ १०</a-v></p>
<p id="4.20.11"><a-v>सुग्रीवस्य त्वया भार्या हृता स च विवासितः।</a-v><a-v>यत्तत्तस्य त्वया व्युष्टिः प्राप्तेयं प्लवगाधिप॥ ११</a-v></p>
<p id="4.20.12"><a-v>निःश्रेयसपरा मोहात्त्वया चाहं विगर्हिता।</a-v><a-v>यैषाब्रुवं हितं वाक्यं वानरेन्द्रहितैषिणी॥ १२</a-v></p>
<p id="4.20.13"><a-v>कालो निःसंशयो नूनं जीवितान्तकरस्तव।</a-v><a-v>बलाद्येनावपन्नोऽसि सुग्रीवस्यावशो वशम्॥ १३</a-v></p>
<p id="4.20.14"><a-v>वैधव्यं शोकसंतापं कृपणं कृपणा सती।</a-v><a-v>अदुःखोपचिता पूर्वं वर्तयिष्याम्यनाथवत्॥ १४</a-v></p>
<p id="4.20.15"><a-v>लालितश्चाङ्गदो वीरः सुकुमारः सुखोचितः।</a-v><a-v>वत्स्यते कामवस्थां मे पितृव्ये क्रोधमूर्छिते॥ १५</a-v></p>
<p id="4.20.16"><a-v>कुरुष्व पितरं पुत्र सुदृष्टं धर्मवत्सलम्।</a-v><a-v>दुर्लभं दर्शनं त्वस्य तव वत्स भविष्यति॥ १६</a-v></p>
<p id="4.20.17"><a-v>समाश्वासय पुत्रं त्वं संदेशं संदिशस्व च।</a-v><a-v>मूर्ध्नि चैनं समाघ्राय प्रवासं प्रस्थितो ह्यसि॥ १७</a-v></p>
<p id="4.20.18"><a-v>रामेण हि महत्कर्म कृतं त्वामभिनिघ्नता।</a-v><a-v>आनृण्यं तु गतं तस्य सुग्रीवस्य प्रतिश्रवे॥ १८</a-v></p>
<p id="4.20.19"><a-v>सकामो भव सुग्रीव रुमां त्वं प्रतिपत्स्यसे।</a-v><a-v>भुङ्क्ष्व राज्यमनुद्विग्नः शस्तो भ्राता रिपुस्तव॥ १९</a-v></p>
<p id="4.20.20"><a-v>किं मामेवं विलपतीं प्रेंणा त्वं नाभिभाषसे।</a-v><a-v>इमाः पश्य वरा बह्वीर्भार्यास्ते वानरेश्वर॥ २०</a-v></p>
<p id="4.20.21"><a-v>तस्या विलपितं श्रुत्वा वानर्यः सर्वतश्च ताः।</a-v><a-v>परिगृह्याङ्गदं दीनं दुःखार्ताः परिचुक्रुशुः॥ २१</a-v></p>
<p id="4.20.22"><a-v>किमङ्गदं साङ्गद वीर बाहो</a-v><a-v>विहाय यास्यद्य चिरप्रवासं।</a-v><a-v>न युक्तमेवं गुणसंनिकृष्टं</a-v><a-v>विहाय पुत्रं प्रियपुत्र गन्तुम्॥ २२</a-v></p>
<p id="4.20.23"><a-v>किमप्रियं ते प्रियचारुवेष</a-v><a-v>कृतं मया नाथ सुतेन वा ते।</a-v><a-v>सहायिनीमद्य विहाय वीर</a-v><a-v>यमक्षयं गच्छसि दुर्विनीतम्॥ २३</a-v></p>
<p id="4.20.24"><a-v>यद्यप्रियं किंचिदसंप्रधार्य</a-v><a-v>कृतं मया स्यात्तव दीर्घबाहो।</a-v><a-v>क्षमस्व मे तद्धरिवंश नाथ</a-v><a-v>व्रजामि मूर्ध्ना तव वीर पादौ॥ २४</a-v></p>
<p id="4.20.25"><a-v>तथा तु तारा करुणं रुदन्ती</a-v><a-v>भर्तुः समीपे सह वानरीभिः।</a-v><a-v>व्यवस्यत प्रायमनिन्द्यवर्णा</a-v><a-v>उपोपवेष्टुं भुवि यत्र वाली॥ २५</a-v></p>
<p><a-v>इति श्रीरामायणे किष्किन्धाकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
