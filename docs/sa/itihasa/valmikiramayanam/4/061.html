<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/061.sxml"><a-title>वाल्मीकिरामायणम् किष्किन्धाकाण्डम् ६१ सर्गः</a-title><a-meta>
<p>Unique Words: 157</p>
</a-meta><hr><a-sec><p id="4.61.1"><a-v>एवमुक्त्वा मुनिश्रेष्ठमरुदं दुःखितो भृशम्।</a-v><a-v>अथ ध्यात्वा मुहूर्तं तु भगवानिदमब्रवीत्॥ १</a-v></p>
<p id="4.61.2"><a-v>पक्षौ च ते प्रपक्षौ च पुनरन्यौ भविष्यतः।</a-v><a-v>चक्षुषी चैव प्राणाश्च विक्रमश्च बलं च ते॥ २</a-v></p>
<p id="4.61.3"><a-v>पुराणे सुमहत्कार्यं भविष्यं हि मया श्रुतम्।</a-v><a-v>दृष्टं मे तपसा चैव श्रुत्वा च विदितं मम॥ ३</a-v></p>
<p id="4.61.4"><a-v>राजा दशरथो नाम कश्चिदिक्ष्वाकुनन्दनः।</a-v><a-v>तस्य पुत्रो महातेजा रामो नाम भविष्यति॥ ४</a-v></p>
<p id="4.61.5"><a-v>अरण्यं च सह भ्रात्रा लक्ष्मणेन गमिष्यति।</a-v><a-v>तस्मिन्नर्थे नियुक्तः सन्पित्रा सत्यपराक्रमः॥ ५</a-v></p>
<p id="4.61.6"><a-v>नैरृतो रावणो नाम तस्या भार्यां हरिष्यति।</a-v><a-v>राक्षसेन्द्रो जनस्थानादवध्यः सुरदानवैः॥ ६</a-v></p>
<p id="4.61.7"><a-v>सा च कामैः प्रलोभ्यन्ती भक्ष्यैर्भोज्यैश्च मैथिली।</a-v><a-v>न भोक्ष्यति महाभागा दुःखमग्ना यशस्विनी॥ ७</a-v></p>
<p id="4.61.8"><a-v>परमान्नं तु वैदेह्या ज्ञात्वा दास्यति वासवः।</a-v><a-v>यदन्नममृतप्रख्यं सुराणामपि दुर्लभम्॥ ८</a-v></p>
<p id="4.61.9"><a-v>तदन्नं मैथिली प्राप्य विज्ञायेन्द्रादिदं त्विति।</a-v><a-v>अग्रमुद्धृत्य रामाय भूतले निर्वपिष्यति॥ ९</a-v></p>
<p id="4.61.10"><a-v>यदि जीवति मे भर्ता लक्ष्मणेन सह प्रभुः।</a-v><a-v>देवत्वं गतयोर्वापि तयोरन्नमिदं त्विति॥ १०</a-v></p>
<p id="4.61.11"><a-v>एष्यन्त्यन्वेषकास्तस्या रामदूताः प्लवंगमाः।</a-v><a-v>आख्येया राममहिषी त्वया तेभ्यो विहंगम॥ ११</a-v></p>
<p id="4.61.12"><a-v>सर्वथा तु न गन्तव्यमीदृशः क्व गमिष्यसि।</a-v><a-v>देशकालौ प्रतीक्षस्व पक्षौ त्वं प्रतिपत्स्यसे॥ १२</a-v></p>
<p id="4.61.13"><a-v>उत्सहेयमहं कर्तुमद्यैव त्वां सपक्षकम्।</a-v><a-v>इहस्थस्त्वं तु लोकानां हितं कार्यं करिष्यसि॥ १३</a-v></p>
<p id="4.61.14"><a-v>त्वयापि खलु तत्कार्यं तयोश्च नृपपुत्रयोः।</a-v><a-v>ब्राह्मणानां सुराणां च मुनीनां वासवस्य च॥ १४</a-v></p>
<p id="4.61.15"><a-v>इच्छाम्यहमपि द्रष्टुं भ्रातरु रामलक्ष्मणौ।</a-v><a-v>नेच्छे चिरं धारयितुं प्राणांस्त्यक्ष्ये कलेवरम्॥ १५</a-v></p>
<p><a-v>इति श्रीरामायणे किष्किन्धाकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
