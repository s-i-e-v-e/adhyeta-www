<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/034.sxml"><a-title>वाल्मीकिरामायणम् किष्किन्धाकाण्डम् ३४ सर्गः</a-title><a-meta>
<p>Unique Words: 213</p>
</a-meta><hr><a-sec><p id="4.34.1"><a-v>तथा ब्रुवाणं सौमित्रिं प्रदीप्तमिव तेजसा।</a-v><a-v>अब्रवील्लक्ष्मणं तारा ताराधिपनिभानना॥ १</a-v></p>
<p id="4.34.2"><a-v>नैवं लक्ष्मण वक्तव्यो नायं परुषमर्हति।</a-v><a-v>हरीणामीश्वरः श्रोतुं तव वक्त्राद्विशेषतः॥ २</a-v></p>
<p id="4.34.3"><a-v>नैवाकृतज्ञः सुग्रीवो न शठो नापि दारुणः।</a-v><a-v>नैवानृतकथो वीर न जिह्मश्च कपीश्वरः॥ ३</a-v></p>
<p id="4.34.4"><a-v>उपकारं कृतं वीरो नाप्ययं विस्मृतः कपिः।</a-v><a-v>रामेण वीर सुग्रीवो यदन्यैर्दुष्करं रणे॥ ४</a-v></p>
<p id="4.34.5"><a-v>रामप्रसादात्कीर्तिं च कपिराज्यं च शाश्वतम्।</a-v><a-v>प्राप्तवानिह सुग्रीवो रुमां मां च परंतप॥ ५</a-v></p>
<p id="4.34.6"><a-v>सुदुःखं शायितः पूर्वं प्राप्येदं सुखमुत्तमम्।</a-v><a-v>प्राप्तकालं न जानीते विश्वामित्रो यथा मुनिः॥ ६</a-v></p>
<p id="4.34.7"><a-v>घृताच्यां किल संसक्तो दशवर्षाणि लक्ष्मण।</a-v><a-v>अहोऽमन्यत धर्मात्मा विश्वामित्रो महामुनिः॥ ७</a-v></p>
<p id="4.34.8"><a-v>स हि प्राप्तं न जानीते कालं कालविदां वरः।</a-v><a-v>विश्वामित्रो महातेजाः किं पुनर्यः पृथग्जनः॥ ८</a-v></p>
<p id="4.34.9"><a-v>देहधर्मं गतस्यास्य परिश्रान्तस्य लक्ष्मण।</a-v><a-v>अवितृप्तस्य कामेषु रामः क्षन्तुमिहार्हति॥ ९</a-v></p>
<p id="4.34.10"><a-v>न च रोषवशं तात गन्तुमर्हसि लक्ष्मण।</a-v><a-v>निश्चयार्थमविज्ञाय सहसा प्राकृतो यथा॥ १०</a-v></p>
<p id="4.34.11"><a-v>सत्त्वयुक्ता हि पुरुषास्त्वद्विधाः पुरुषर्षभ।</a-v><a-v>अविमृश्य न रोषस्य सहसा यान्ति वश्यताम्॥ ११</a-v></p>
<p id="4.34.12"><a-v>प्रसादये त्वां धर्मज्ञ सुग्रीवार्थे समाहिता।</a-v><a-v>महान्रोषसमुत्पन्नः संरम्भस्त्यज्यतामयम्॥ १२</a-v></p>
<p id="4.34.13"><a-v>रुमां मां कपिराज्यं च धनधान्यवसूनि च।</a-v><a-v>रामप्रियार्थं सुग्रीवस्त्यजेदिति मतिर्मम॥ १३</a-v></p>
<p id="4.34.14"><a-v>समानेष्व्यति सुग्रीवः सीतया सह राघवम्।</a-v><a-v>शशाङ्कमिव रोहिष्या निहत्वा रावणं रणे॥ १४</a-v></p>
<p id="4.34.15"><a-v>शतकोटिसहस्राणि लङ्कायां किल रक्षसाम्।</a-v><a-v>अयुतानि च षट्त्रिंशत्सहस्राणि शतानि च॥ १५</a-v></p>
<p id="4.34.16"><a-v>अहत्वा तांश्च दुर्धर्षान्राक्षसान्कामरूपिणः।</a-v><a-v>न शक्यो रावणो हन्तुं येन सा मैथिली हृता॥ १६</a-v></p>
<p id="4.34.17"><a-v>ते न शक्या रणे हन्तुमसहायेन लक्ष्मण।</a-v><a-v>रावणः क्रूरकर्मा च सुग्रीवेण विशेषतः॥ १७</a-v></p>
<p id="4.34.18"><a-v>एवमाख्यातवान्वाली स ह्यभिज्ञो हरीश्वरः।</a-v><a-v>आगमस्तु न मे व्यक्तः श्रवात्तस्य ब्रवीम्यहम्॥ १८</a-v></p>
<p id="4.34.19"><a-v>त्वत्सहायनिमित्तं वै प्रेषिता हरिपुंगवाः।</a-v><a-v>आनेतुं वानरान्युद्धे सुबहून्हरियूथपान्॥ १९</a-v></p>
<p id="4.34.20"><a-v>तांश्च प्रतीक्षमाणोऽयं विक्रान्तान्सुमहाबलान्।</a-v><a-v>राघवस्यार्थसिद्ध्यर्थं न निर्याति हरीश्वरः॥ २०</a-v></p>
<p id="4.34.21"><a-v>कृता तु संस्था सौमित्रे सुग्रीवेण यथापुरा।</a-v><a-v>अद्य तैर्वानरैर्सर्वैरागन्तव्यं महाबलैः॥ २१</a-v></p>
<p id="4.34.22"><a-v>ऋक्षकोटिसहस्राणि गोलाङ्गूलशतानि च।</a-v><a-v>अद्य त्वामुपयास्यन्ति जहि कोपमरिंदम।</a-v><a-v>कोट्योऽनेकास्तु काकुत्स्थ कपीनां दीप्ततेजसाम्॥ २२</a-v></p>
<p id="4.34.23"><a-v>तव हि मुखमिदं निरीक्ष्य कोपा</a-v><a-v>त्क्षतजनिभे नयने निरीक्षमाणाः।</a-v><a-v>हरिवरवनिता न यान्ति शान्तिं</a-v><a-v>प्रथमभयस्य हि शङ्किताः स्म सर्वाः॥ २३</a-v></p>
<p><a-v>इति श्रीरामायणे किष्किन्धाकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
