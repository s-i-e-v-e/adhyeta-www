<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/024.sxml"><a-title>वाल्मीकिरामायणम् किष्किन्धाकाण्डम् २४ सर्गः</a-title><a-meta>
<p>Unique Words: 383</p>
</a-meta><hr><a-sec><p id="4.24.1"><a-v>गतासुं वालिनं दृष्ट्वा राघवस्तदनन्तरम्।</a-v><a-v>अब्रवीत्प्रश्रितं वाक्यं सुग्रीवं शत्रुतापनः॥ १</a-v></p>
<p id="4.24.2"><a-v>न शोकपरितापेन श्रेयसा युज्यते मृतः।</a-v><a-v>यदत्रानन्तरं कार्यं तत्समाधातुमर्हथ॥ २</a-v></p>
<p id="4.24.3"><a-v>लोकवृत्तमनुष्ठेयं कृतं वो बाष्पमोक्षणम्।</a-v><a-v>न कालादुत्तरं किंचित्कर्म शक्यमुपासितुम्॥ ३</a-v></p>
<p id="4.24.4"><a-v>नियतः कारणं लोके नियतिः कर्मसाधनम्।</a-v><a-v>नियतिः सर्वभूतानां नियोगेष्विह कारणम्॥ ४</a-v></p>
<p id="4.24.5"><a-v>न कर्ता कस्यचित्कश्चिन्नियोगे चापि नेश्वरः।</a-v><a-v>स्वभावे वर्तते लोकस्तस्य कालः परायणम्॥ ५</a-v></p>
<p id="4.24.6"><a-v>न कालः कालमत्येति न कालः परिहीयते।</a-v><a-v>स्वभावं वा समासाद्य न कश्चिदतिवर्तते॥ ६</a-v></p>
<p id="4.24.7"><a-v>न कालस्यास्ति बन्धुत्वं न हेतुर्न पराक्रमः।</a-v><a-v>न मित्रज्ञातिसंबन्धः कारणं नात्मनो वशः॥ ७</a-v></p>
<p id="4.24.8"><a-v>किं तु काल परीणामो द्रष्टव्यः साधु पश्यता।</a-v><a-v>धर्मश्चार्थश्च कामश्च कालक्रमसमाहिताः॥ ८</a-v></p>
<p id="4.24.9"><a-v>इतः स्वां प्रकृतिं वाली गतः प्राप्तः क्रियाफलम्।</a-v><a-v>धर्मार्थकामसंयोगैः पवित्रं प्लवगेश्वर॥ ९</a-v></p>
<p id="4.24.10"><a-v>स्वधर्मस्य च संयोगाज्जितस्तेन महात्मना।</a-v><a-v>स्वर्गः परिगृहीतश्च प्राणानपरिरक्षता॥ १०</a-v></p>
<p id="4.24.11"><a-v>एषा वै नियतिः श्रेष्ठा यां गतो हरियूथपः।</a-v><a-v>तदलं परितापेन प्राप्तकालमुपास्यताम्॥ ११</a-v></p>
<p id="4.24.12"><a-v>वचनान्ते तु रामस्य लक्ष्मणः परवीरहा।</a-v><a-v>अवदत्प्रश्रितं वाक्यं सुग्रीवं गतचेतसं॥ १२</a-v></p>
<p id="4.24.13"><a-v>कुरु त्वमस्य सुग्रीव प्रेतकार्यमनन्तरम्।</a-v><a-v>ताराङ्गदाभ्यां सहितो वालिनो दहनं प्रति॥ १३</a-v></p>
<p id="4.24.14"><a-v>समाज्ञापय काष्ठानि शुष्काणि च बहूनि च।</a-v><a-v>चन्दनानि च दिव्यानि वालिसंस्कारकारणात्॥ १४</a-v></p>
<p id="4.24.15"><a-v>समाश्वासय चैनं त्वमङ्गदं दीनचेतसं।</a-v><a-v>मा भूर्बालिशबुद्धिस्त्वं त्वदधीनमिदं पुरम्॥ १५</a-v></p>
<p id="4.24.16"><a-v>अङ्गदस्त्वानयेन्माल्यं वस्त्राणि विविधानि च।</a-v><a-v>घृतं तैलमथो गन्धान्यच्चात्र समनन्तरम्॥ १६</a-v></p>
<p id="4.24.17"><a-v>त्वं तार शिबिकां शीघ्रमादायागच्छ संभ्रमात्।</a-v><a-v>त्वरा गुणवती युक्ता ह्यस्मिन्काले विशेषतः॥ १७</a-v></p>
<p id="4.24.18"><a-v>सज्जीभवन्तु प्लवगाः शिबिकावाहनोचिताः।</a-v><a-v>समर्था बलिनश्चैव निर्हरिष्यन्ति वालिनम्॥ १८</a-v></p>
<p id="4.24.19"><a-v>एवमुक्त्वा तु सुग्रीवं सुमित्रानन्दवर्धनः।</a-v><a-v>तस्थौ भ्रातृसमीपस्थो लक्ष्मणः परवीरहा॥ १९</a-v></p>
<p id="4.24.20"><a-v>लक्ष्मणस्य वचः श्रुत्वा तारः संभ्रान्तमानसः।</a-v><a-v>प्रविवेश गुहां शीघ्रं शिबिकासक्तमानसः॥ २०</a-v></p>
<p id="4.24.21"><a-v>आदाय शिबिकां तारः स तु पर्यापयत्पुनः।</a-v><a-v>वानरैरुह्यमानां तां शूरैरुद्वहनोचितैः॥ २१</a-v></p>
<p id="4.24.22"><a-v>ततो वालिनमुद्यम्य सुग्रीवः शिबिकां तदा।</a-v><a-v>आरोपयत विक्रोशन्नङ्गदेन सहैव तु॥ २२</a-v></p>
<p id="4.24.23"><a-v>आरोप्य शिबिकां चैव वालिनं गतजीवितम्।</a-v><a-v>अलंकारैश्च विविधैर्माल्यैर्वस्त्रैश्च भूषितम्॥ २३</a-v></p>
<p id="4.24.24"><a-v>आज्ञापयत्तदा राजा सुग्रीवः प्लवगेश्वरः।</a-v><a-v>और्ध्वदेहिकमार्यस्य क्रियतामनुरूपतः॥ २४</a-v></p>
<p id="4.24.25"><a-v>विश्राणयन्तो रत्नानि विविधानि बहूनि च।</a-v><a-v>अग्रतः प्लवगा यान्तु शिबिका तदनन्तरम्॥ २५</a-v></p>
<p id="4.24.26"><a-v>राज्ञामृद्धिविशेषा हि दृश्यन्ते भुवि यादृशाः।</a-v><a-v>तादृशं वालिनः क्षिप्रं प्राकुर्वन्नौर्ध्वदेहिकम्॥ २६</a-v></p>
<p id="4.24.27"><a-v>अङ्गदमप्रिगृह्याशु तारप्रभृतयस्तथा।</a-v><a-v>क्रोशन्तः प्रययुः सर्वे वानरा हतबान्धवाः॥ २७</a-v></p>
<p id="4.24.28"><a-v>ताराप्रभृतयः सर्वा वानर्यो हतयूथपाः।</a-v><a-v>अनुजग्मुर्हि भर्तारं क्रोशन्त्यः करुणस्वनाः॥ २८</a-v></p>
<p id="4.24.29"><a-v>तासां रुदितशब्देन वानरीणां वनान्तरे।</a-v><a-v>वनानि गिरयः सर्वे विक्रोशन्तीव सर्वतः॥ २९</a-v></p>
<p id="4.24.30"><a-v>पुलिने गिरिनद्यास्तु विविक्ते जलसंवृते।</a-v><a-v>चितां चक्रुः सुबहवो वानरा वनचारिणः॥ ३०</a-v></p>
<p id="4.24.31"><a-v>अवरोप्य ततः स्कन्धाच्छिबिकां वहनोचिताः।</a-v><a-v>तस्थुरेकान्तमाश्रित्य सर्वे शोकसमन्विताः॥ ३१</a-v></p>
<p id="4.24.32"><a-v>ततस्तारा पतिं दृष्ट्वा शिबिकातलशायिनम्।</a-v><a-v>आरोप्याङ्के शिरस्तस्य विललाप सुदुःखिता॥ ३२</a-v></p>
<p id="4.24.33"><a-v>जनं च पश्यसीमं त्वं कस्माच्छोकाभिपीडितम्।</a-v><a-v>प्रहृष्टमिव ते वक्त्रं गतासोरपि मानद।</a-v><a-v>अस्तार्कसमवर्णं च लक्ष्यते जीवतो यथा॥ ३३</a-v></p>
<p id="4.24.34"><a-v>एष त्वां रामरूपेण कालः कर्षति वानर।</a-v><a-v>येन स्म विधवाः सर्वाः कृता एकेषुणा रणे॥ ३४</a-v></p>
<p id="4.24.35"><a-v>इमास्तास्तव राजेन्द्रवानर्यो वल्लभाः सदा।</a-v><a-v>पादैर्विकृष्टमध्वानमागताः किं न बुध्यसे॥ ३५</a-v></p>
<p id="4.24.36"><a-v>तवेष्टा ननु नामैता भार्याश्चन्द्रनिभाननाः।</a-v><a-v>इदानीं नेक्षसे कस्मात्सुग्रीवं प्लवगेश्वरम्॥ ३६</a-v></p>
<p id="4.24.37"><a-v>एते हि सचिवा राजंस्तारप्रभृतयस्तव।</a-v><a-v>पुरवासिजनश्चायं परिवार्यासतेऽनघ॥ ३७</a-v></p>
<p id="4.24.38"><a-v>विसर्जयैनान्प्रवलान्यथोचितमरिंदम।</a-v><a-v>ततः क्रीडामहे सर्वा वनेषु मदिरोत्कटाः॥ ३८</a-v></p>
<p id="4.24.39"><a-v>एवं विलपतीं तारां पतिशोकपरिप्लुताम्।</a-v><a-v>उत्थापयन्ति स्म तदा वानर्यः शोककर्शिताः॥ ३९</a-v></p>
<p id="4.24.40"><a-v>सुग्रीवेण ततः सार्धमङ्गदः पितरं रुदन्।</a-v><a-v>चितामारोपयामास शोकेनाभिहतेन्द्रियः॥ ४०</a-v></p>
<p id="4.24.41"><a-v>ततोऽग्निं विधिवद्दत्त्वा सोऽपसव्यं चकार ह।</a-v><a-v>पितरं दीर्घमध्वानं प्रस्थितं व्याकुलेन्द्रियः॥ ४१</a-v></p>
<p id="4.24.42"><a-v>संस्कृत्य वालिनं ते तु विधिपूर्वं प्लवंगमाः।</a-v><a-v>आजग्मुरुदकं कर्तुं नदीं शीतजलां शुभाम्॥ ४२</a-v></p>
<p id="4.24.43"><a-v>ततस्ते सहितास्तत्र अङ्गदं स्थाप्य चाग्रतः।</a-v><a-v>सुग्रीवतारासहिताः सिषिचुर्वालिने जलम्॥ ४३</a-v></p>
<p id="4.24.44"><a-v>सुग्रीवेणैव दीनेन दीनो भूत्वा महाबलः।</a-v><a-v>समानशोकः काकुत्स्थः प्रेतकार्याण्यकारयत्॥ ४४</a-v></p>
<p><a-v>इति श्रीरामायणे किष्किन्धाकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
