<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/026.sxml"><a-title>वाल्मीकिरामायणम् किष्किन्धाकाण्डम् २६ सर्गः</a-title><a-meta>
<p>Unique Words: 212</p>
</a-meta><hr><a-sec><p id="4.26.1"><a-v>अभिषिक्ते तु सुग्रीवे प्रविष्टे वानरे गुहाम्।</a-v><a-v>आजगाम सह भ्रात्रा रामः प्रस्रवणं गिरिम्॥ १</a-v></p>
<p id="4.26.2"><a-v>शार्दूलमृगसंघुष्टं सिंहैर्भीमरवैर्वृतम्।</a-v><a-v>नानागुल्मलतागूढं बहुपादपसंकुलम्॥ २</a-v></p>
<p id="4.26.3"><a-v>ऋक्षवानरगोपुच्छैर्मार्जारैश्च निषेवितम्।</a-v><a-v>मेघराशिनिभं शैलं नित्यं शुचिजलाश्रयम्॥ ३</a-v></p>
<p id="4.26.4"><a-v>तस्य शैलस्य शिखरे महतीमायतां गुहाम्।</a-v><a-v>प्रत्यगृह्णत वासार्थं रामः सौमित्रिणा सह॥ ४</a-v></p>
<p id="4.26.5"><a-v>अवसत्तत्र धर्मात्मा राघवः सहलक्ष्मणः।</a-v><a-v>बहुदृश्यदरीकुञ्जे तस्मिन्प्रस्रवणे गिरौ॥ ५</a-v></p>
<p id="4.26.6"><a-v>सुसुखेऽपि बहुद्रव्ये तस्मिन्हि धरणीधरे।</a-v><a-v>वसतस्तस्य रामस्य रतिरल्पापि नाभवत्।</a-v><a-v>हृतां हि भार्यां स्मरतः प्राणेभ्योऽपि गरीयसीम्॥ ६</a-v></p>
<p id="4.26.7"><a-v>उदयाभ्युदितं दृष्ट्वा शशाङ्कं च विशेषतः।</a-v><a-v>आविवेश न तं निद्रा निशासु शयनं गतम्॥ ७</a-v></p>
<p id="4.26.8"><a-v>तत्समुत्थेन शोकेन बाष्पोपहतचेतसं।</a-v><a-v>तं शोचमानं काकुत्स्थं नित्यं शोकपरायणम्।</a-v><a-v>तुल्यदुःखोऽब्रवीद्भ्राता लक्ष्मणोऽनुनयन्वचः॥ ८</a-v></p>
<p id="4.26.9"><a-v>अलं वीर व्यथां गत्वा न त्वं शोचितुमर्हसि।</a-v><a-v>शोचतो ह्यवसीदन्ति सर्वार्था विदितं हि ते॥ ९</a-v></p>
<p id="4.26.10"><a-v>भवान्क्रियापरो लोके भवान्देवपरायणः।</a-v><a-v>आस्तिको धर्मशीलश्च व्यवसायी च राघव॥ १०</a-v></p>
<p id="4.26.11"><a-v>न ह्यव्यवसितः शत्रुं राक्षसं तं विशेषतः।</a-v><a-v>समर्थस्त्वं रणे हन्तुं विक्रमैर्जिह्मकारिणम्॥ ११</a-v></p>
<p id="4.26.12"><a-v>समुन्मूलय शोकं त्वं व्यवसायं स्थिरं कुरु।</a-v><a-v>ततः सपरिवारं तं निर्मूलं कुरु राक्षसं॥ १२</a-v></p>
<p id="4.26.13"><a-v>पृथिवीमपि काकुत्स्थ ससागरवनाचलाम्।</a-v><a-v>परिवर्तयितुं शक्तः किमङ्ग पुन रावणम्॥ १३</a-v></p>
<p id="4.26.14"><a-v>अहं तु खलु ते वीर्यं प्रसुप्तं प्रतिबोधये।</a-v><a-v>दीप्तैराहुतिभिः काले भस्मच्छन्नमिवानलम्॥ १४</a-v></p>
<p id="4.26.15"><a-v>लक्ष्मणस्य तु तद्वाक्यं प्रतिपूज्य हितं शुभम्।</a-v><a-v>राघवः सुहृदं स्निग्धमिदं वचनमब्रवीत्॥ १५</a-v></p>
<p id="4.26.16"><a-v>वाच्यं यदनुरक्तेन स्निग्धेन च हितेन च।</a-v><a-v>सत्यविक्रम युक्तेन तदुक्तं लक्ष्मण त्वया॥ १६</a-v></p>
<p id="4.26.17"><a-v>एष शोकः परित्यक्तः सर्वकार्यावसादकः।</a-v><a-v>विक्रमेष्वप्रतिहतं तेजः प्रोत्साहयाम्यहम्॥ १७</a-v></p>
<p id="4.26.18"><a-v>शरत्कालं प्रतीक्षेऽहमियं प्रावृडुपस्थिता।</a-v><a-v>ततः सराष्ट्रं सगणं राक्षसं तं निहन्म्यहम्॥ १८</a-v></p>
<p id="4.26.19"><a-v>तस्य तद्वचनं श्रुत्वा हृष्टो रामस्य लक्ष्मणः।</a-v><a-v>पुनरेवाब्रवीद्वाक्यं सौमित्रिर्मित्रनन्दनः॥ १९</a-v></p>
<p id="4.26.20"><a-v>एतत्ते सदृशं वाक्यमुक्तं शत्रुनिबर्हण।</a-v><a-v>इदानीमसि काकुत्स्थ प्रकृतिं स्वामुपागतः॥ २०</a-v></p>
<p id="4.26.21"><a-v>विज्ञाय ह्यात्मनो वीर्यं तथ्यं भवितुमर्हसि।</a-v><a-v>एतत्सदृशमुक्तं ते श्रुतस्याभिजनस्य च॥ २१</a-v></p>
<p id="4.26.22"><a-v>तस्मात्पुरुषशार्दूल चिन्तयञ्शत्रुनिग्रहम्।</a-v><a-v>वर्षारात्रमनुप्राप्तमतिक्रामय राघव॥ २२</a-v></p>
<p id="4.26.23"><a-v>नियम्य कोपं प्रतिपाल्यतां शर त्क्षमस्व मासांश्चतुरो मया सह।</a-v><a-v>वसाचलेऽस्मिन्मृगराजसेविते संवर्धयञ्शत्रुवधे समुद्यतः॥ २३</a-v></p>
<p><a-v>इति श्रीरामायणे किष्किन्धाकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
