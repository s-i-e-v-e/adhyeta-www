<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/013.sxml"><a-title>वाल्मीकिरामायणम् किष्किन्धाकाण्डम् १३ सर्गः</a-title><a-meta>
<p>Unique Words: 221</p>
</a-meta><hr><a-sec><p id="4.13.1"><a-v>ऋश्यमूकात्स धर्मात्मा किष्किन्धां लक्ष्मणाग्रजः।</a-v><a-v>जगाम सहसुग्रीवो वालिविक्रमपालिताम्॥ १</a-v></p>
<p id="4.13.2"><a-v>समुद्यम्य महच्चापं रामः काञ्चनभूषितम्।</a-v><a-v>शरांश्चादित्य संकाशान्गृहीत्वा रणसाधकान्॥ २</a-v></p>
<p id="4.13.3"><a-v>अग्रतस्तु ययौ तस्य राघवस्य महात्मनः।</a-v><a-v>सुग्रीवः संहतग्रीवो लक्ष्मणश्च महाबलः॥ ३</a-v></p>
<p id="4.13.4"><a-v>पृष्ठतो हनुमान्वीरो नलो नीलश्च वानरः।</a-v><a-v>तारश्चैव महातेजा हरियूथप यूथपाः॥ ४</a-v></p>
<p id="4.13.5"><a-v>ते वीक्षमाणा वृक्षांश्च पुष्पभारावलम्बिनः।</a-v><a-v>प्रसन्नाम्बुवहाश्चैव सरितः सागरं गमाः॥ ५</a-v></p>
<p id="4.13.6"><a-v>कन्दराणि च शैलांश्च निर्झराणि गुहास्तथा।</a-v><a-v>शिखराणि च मुख्यानि दरीश्च प्रियदर्शनाः॥ ६</a-v></p>
<p id="4.13.7"><a-v>वैदूर्यविमलैः पर्णैः पद्मैश्चाकाशकुड्मलैः।</a-v><a-v>शोभितान्सजलान्मार्गे तटाकांश्च व्यलोकयन्॥ ७</a-v></p>
<p id="4.13.8"><a-v>कारण्डैः सारसैर्हंसैर्वञ्जूलैर्जलकुक्कुटैः।</a-v><a-v>चक्रवाकैस्तथा चान्यैः शकुनैः प्रतिनादितान्॥ ८</a-v></p>
<p id="4.13.9"><a-v>मृदुशष्पाङ्कुराहारान्निर्भयान्वनगोचरान्।</a-v><a-v>चरतः सर्वतोऽपश्यन्स्थलीषु हरिणान्स्थितान्॥ ९</a-v></p>
<p id="4.13.10"><a-v>तटाकवैरिणश्चापि शुक्लदन्तविभूषितान्।</a-v><a-v>घोरानेकचरान्वन्यान्द्विरदान्कूलघातिनः॥ १०</a-v></p>
<p id="4.13.11"><a-v>वने वनचरांश्चान्यान्खेचरांश्च विहंगमान्।</a-v><a-v>पश्यन्तस्त्वरिता जग्मुः सुग्रीववशवर्तिनः॥ ११</a-v></p>
<p id="4.13.12"><a-v>तेषां तु गच्छतां तत्र त्वरितं रघुनन्दनः।</a-v><a-v>द्रुमषण्डं वनं दृष्ट्वा रामः सुग्रीवमब्रवीत्॥ १२</a-v></p>
<p id="4.13.13"><a-v>एष मेघ इवाकाशे वृक्षषण्डः प्रकाशते।</a-v><a-v>मेघसंघातविपुलः पर्यन्तकदलीवृतः॥ १३</a-v></p>
<p id="4.13.14"><a-v>किमेतज्ज्ञातुमिच्छामि सखे कौतूहलं मम।</a-v><a-v>कौतूहलापनयनं कर्तुमिच्छाम्यहं त्वया॥ १४</a-v></p>
<p id="4.13.15"><a-v>तस्य तद्वचनं श्रुत्वा राघवस्य महात्मनः।</a-v><a-v>गच्छन्नेवाचचक्षेऽथ सुग्रीवस्तन्महद्वनम्॥ १५</a-v></p>
<p id="4.13.16"><a-v>एतद्राघव विस्तीर्णमाश्रमं श्रमनाशनम्।</a-v><a-v>उद्यानवनसंपन्नं स्वादुमूलफलोदकम्॥ १६</a-v></p>
<p id="4.13.17"><a-v>अत्र सप्तजना नाम मुनयः संशितव्रताः।</a-v><a-v>सप्तैवासन्नधःशीर्षा नियतं जलशायिनः॥ १७</a-v></p>
<p id="4.13.18"><a-v>सप्तरात्रकृताहारा वायुना वनवासिनः।</a-v><a-v>दिवं वर्षशतैर्याताः सप्तभिः सकलेवराः॥ १८</a-v></p>
<p id="4.13.19"><a-v>तेषामेवं प्रभावेन द्रुमप्राकारसंवृतम्।</a-v><a-v>आश्रमं सुदुराधर्षमपि सेन्द्रैः सुरासुरैः॥ १९</a-v></p>
<p id="4.13.20"><a-v>पक्षिणो वर्जयन्त्येतत्तथान्ये वनचारिणः।</a-v><a-v>विशन्ति मोहाद्येऽप्यत्र निवर्तन्ते न ते पुनः॥ २०</a-v></p>
<p id="4.13.21"><a-v>विभूषणरवाश्चात्र श्रूयन्ते सकलाक्षराः।</a-v><a-v>तूर्यगीतस्वनाश्चापि गन्धो दिव्यश्च राघव॥ २१</a-v></p>
<p id="4.13.22"><a-v>त्रेताग्नयोऽपि दीप्यन्ते धूमो ह्येष प्रदृश्यते।</a-v><a-v>वेष्टयन्निव वृक्षाग्रान्कपोताङ्गारुणो घनः॥ २२</a-v></p>
<p id="4.13.23"><a-v>कुरु प्रणामं धर्मात्मंस्तान्समुद्दिश्य राघवः।</a-v><a-v>लक्ष्मणेन सह भ्रात्रा प्रयतः संयताञ्जलिः॥ २३</a-v></p>
<p id="4.13.24"><a-v>प्रणमन्ति हि ये तेषामृषीणां भावितात्मनाम्।</a-v><a-v>न तेषामशुभं किंचिच्छरीरे राम दृश्यते॥ २४</a-v></p>
<p id="4.13.25"><a-v>ततो रामः सह भ्रात्रा लक्ष्मणेन कृताञ्जलिः।</a-v><a-v>समुद्दिश्य महात्मानस्तानृषीनभ्यवादयत्॥ २५</a-v></p>
<p id="4.13.26"><a-v>अभिवाद्य च धर्मात्मा रामो भ्राता च लक्ष्मणः।</a-v><a-v>सुग्रीवो वानराश्चैव जग्मुः संहृष्टमानसाः॥ २६</a-v></p>
<p id="4.13.27"><a-v>ते गत्वा दूरमध्वानं तस्मात्सप्तजनाश्रमात्।</a-v><a-v>ददृशुस्तां दुराधर्षां किष्किन्धां वालिपालिताम्॥ २७</a-v></p>
<p><a-v>इति श्रीरामायणे किष्किन्धाकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
