<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/017.sxml"><a-title>वाल्मीकिरामायणम् किष्किन्धाकाण्डम् १७ सर्गः</a-title><a-meta>
<p>Unique Words: 412</p>
</a-meta><hr><a-sec><p id="4.17.1"><a-v>ततः शरेणाभिहतो रामेण रणकर्कशः।</a-v><a-v>पपात सहसा वाली निकृत्त इव पादपः॥ १</a-v></p>
<p id="4.17.2"><a-v>स भूमौ न्यस्तसर्वाङ्गस्तप्तकाञ्चनभूषणः।</a-v><a-v>अपतद्देवराजस्य मुक्तरश्मिरिव ध्वजः॥ २</a-v></p>
<p id="4.17.3"><a-v>तस्मिन्निपतिते भूमौ हर्यृषाणां गणेश्वरे।</a-v><a-v>नष्टचन्द्रमिव व्योम न व्यराजत भूतलम्॥ ३</a-v></p>
<p id="4.17.4"><a-v>भूमौ निपतितस्यापि तस्य देहं महात्मनः।</a-v><a-v>न श्रीर्जहाति न प्राणा न तेजो न पराक्रमः॥ ४</a-v></p>
<p id="4.17.5"><a-v>शक्रदत्ता वरा माला काञ्चनी रत्नभूषिता।</a-v><a-v>दधार हरिमुख्यस्य प्राणांस्तेजः श्रियं च सा॥ ५</a-v></p>
<p id="4.17.6"><a-v>स तया मालया वीरो हैमया हरियूथपः।</a-v><a-v>संध्यानुगतपर्यन्तः पयोधर इवाभवत्॥ ६</a-v></p>
<p id="4.17.7"><a-v>तस्य माला च देहश्च मर्मघाती च यः शरः।</a-v><a-v>त्रिधेव रचिता लक्ष्मीः पतितस्यापि शोभते॥ ७</a-v></p>
<p id="4.17.8"><a-v>तदस्त्रं तस्य वीरस्य स्वर्गमार्गप्रभावनम्।</a-v><a-v>रामबाणासनक्षिप्तमावहत्परमां गतिम्॥ ८</a-v></p>
<p id="4.17.9"><a-v>तं तथा पतितं संख्ये गतार्चिषमिवानलम्।</a-v><a-v>ययातिमिव पुण्यान्ते देवलोकात्परिच्युतम्॥ ९</a-v></p>
<p id="4.17.10"><a-v>आदित्यमिव कालेन युगान्ते भुवि पातितम्।</a-v><a-v>महेन्द्रमिव दुर्धर्षं महेन्द्रमिव दुःसहम्॥ १०</a-v></p>
<p id="4.17.11"><a-v>महेन्द्रपुत्रं पतितं वालिनं हेममालिनम्।</a-v><a-v>सिंहोरस्कं महाबाहुं दीप्तास्यं हरिलोचनम्।</a-v><a-v>लक्ष्मणानुगतो रामो ददर्शोपससर्प च॥ ११</a-v></p>
<p id="4.17.12"><a-v>स दृष्ट्वा राघवं वाली लक्ष्मणं च महाबलम्।</a-v><a-v>अब्रवीत्प्रश्रितं वाक्यं परुषं धर्मसंहितम्॥ १२</a-v></p>
<p id="4.17.13"><a-v>पराङ्मुखवधं कृत्वा को नु प्राप्तस्त्वया गुणः।</a-v><a-v>यदहं युद्धसंरब्धस्त्वत्कृते निधनं गतः॥ १३</a-v></p>
<p id="4.17.14"><a-v>कुलीनः सत्त्वसंपन्नस्तेजस्वी चरितव्रतः।</a-v><a-v>रामः करुणवेदी च प्रजानां च हिते रतः॥ १४</a-v></p>
<p id="4.17.15"><a-v>सानुक्रोशो महोत्साहः समयज्ञो दृढव्रतः।</a-v><a-v>इति ते सर्वभूतानि कथयन्ति यशो भुवि॥ १५</a-v></p>
<p id="4.17.16"><a-v>तान्गुणान्संप्रधार्याहमग्र्यं चाभिजनं तव।</a-v><a-v>तारया प्रतिषिद्धः सन्सुग्रीवेण समागतः॥ १६</a-v></p>
<p id="4.17.17"><a-v>न मामन्येन संरब्धं प्रमत्तं वेद्धुमर्हसि।</a-v><a-v>इति मे बुद्धिरुत्पन्ना बभूवादर्शने तव॥ १७</a-v></p>
<p id="4.17.18"><a-v>न त्वां विनिहतात्मानं धर्मध्वजमधार्मिकम्।</a-v><a-v>जाने पापसमाचारं तृणैः कूपमिवावृतम्॥ १८</a-v></p>
<p id="4.17.19"><a-v>सतां वेषधरं पापं प्रच्छन्नमिव पावकम्।</a-v><a-v>नाहं त्वामभिजानानि धर्मच्छद्माभिसंवृतम्॥ १९</a-v></p>
<p id="4.17.20"><a-v>विषये वा पुरे वा ते यदा नापकरोम्यहम्।</a-v><a-v>न च त्वां प्रतिजानेऽहं कस्मात्त्वं हंस्यकिल्बिषम्॥ २०</a-v></p>
<p id="4.17.21"><a-v>फलमूलाशनं नित्यं वानरं वनगोचरम्।</a-v><a-v>मामिहाप्रतियुध्यन्तमन्येन च समागतम्॥ २१</a-v></p>
<p id="4.17.22"><a-v>त्वं नराधिपतेः पुत्रः प्रतीतः प्रियदर्शनः।</a-v><a-v>लिङ्गमप्यस्ति ते राजन्दृश्यते धर्मसंहितम्॥ २२</a-v></p>
<p id="4.17.23"><a-v>कः क्षत्रियकुले जातः श्रुतवान्नष्टसंशयः।</a-v><a-v>धर्मलिङ्ग प्रतिच्छन्नः क्रूरं कर्म समाचरेत्॥ २३</a-v></p>
<p id="4.17.24"><a-v>राम राजकुले जातो धर्मवानिति विश्रुतः।</a-v><a-v>अभव्यो भव्यरूपेण किमर्थं परिधावसि॥ २४</a-v></p>
<p id="4.17.25"><a-v>साम दानं क्षमा धर्मः सत्यं धृतिपराक्रमौ।</a-v><a-v>पार्थिवानां गुणा राजन्दण्डश्चाप्यपकारिषु॥ २५</a-v></p>
<p id="4.17.26"><a-v>वयं वनचरा राम मृगा मूलफलाशनाः।</a-v><a-v>एषा प्रकृतिरस्माकं पुरुषस्त्वं नरेश्वरः॥ २६</a-v></p>
<p id="4.17.27"><a-v>भूमिर्हिरण्यं रूप्यं च निग्रहे कारणानि च।</a-v><a-v>तत्र कस्ते वने लोभो मदीयेषु फलेषु वा॥ २७</a-v></p>
<p id="4.17.28"><a-v>नयश्च विनयश्चोभौ निग्रहानुग्रहावपि।</a-v><a-v>राजवृत्तिरसंकीर्णा न नृपाः कामवृत्तयः॥ २८</a-v></p>
<p id="4.17.29"><a-v>त्वं तु कामप्रधानश्च कोपनश्चानवस्थितः।</a-v><a-v>राजवृत्तैश्च संकीर्णः शरासनपरायणः॥ २९</a-v></p>
<p id="4.17.30"><a-v>न तेऽस्त्यपचितिर्धर्मे नार्थे बुद्धिरवस्थिता।</a-v><a-v>इन्द्रियैः कामवृत्तः सन्कृष्यसे मनुजेश्वर॥ ३०</a-v></p>
<p id="4.17.31"><a-v>हत्वा बाणेन काकुत्स्थ मामिहानपराधिनम्।</a-v><a-v>किं वक्ष्यसि सतां मध्ये कर्म कृत्वा जुगुप्सितम्॥ ३१</a-v></p>
<p id="4.17.32"><a-v>राजहा ब्रह्महा गोघ्नश्चोरः प्राणिवधे रतः।</a-v><a-v>नास्तिकः परिवेत्ता च सर्वे निरयगामिनः॥ ३२</a-v></p>
<p id="4.17.33"><a-v>अधार्यं चर्म मे सद्भी रोमाण्यस्थि च वर्जितम्।</a-v><a-v>अभक्ष्याणि च मांसानि त्वद्विधैर्धर्मचारिभिः॥ ३३</a-v></p>
<p id="4.17.34"><a-v>पञ्च पञ्चनखा भक्ष्या ब्रह्मक्षत्रेण राघव।</a-v><a-v>शल्यकः श्वाविधो गोधा शशः कूर्मश्च पञ्चमः॥ ३४</a-v></p>
<p id="4.17.35"><a-v>चर्म चास्थि च मे राजन्न स्पृशन्ति मनीषिणः।</a-v><a-v>अभक्ष्याणि च मांसानि सोऽहं पञ्चनखो हतः॥ ३५</a-v></p>
<p id="4.17.36"><a-v>त्वया नाथेन काकुत्स्थ न सनाथा वसुंधरा।</a-v><a-v>प्रमदा शीलसंपन्ना धूर्तेन पतिता यथा॥ ३६</a-v></p>
<p id="4.17.37"><a-v>शठो नैकृतिकः क्षुद्रो मिथ्या प्रश्रितमानसः।</a-v><a-v>कथं दशरथेन त्वं जातः पापो महात्मना॥ ३७</a-v></p>
<p id="4.17.38"><a-v>छिन्नचारित्र्यकक्ष्येण सतां धर्मातिवर्तिना।</a-v><a-v>त्यक्तधर्माङ्कुशेनाहं निहतो रामहस्तिना॥ ३८</a-v></p>
<p id="4.17.39"><a-v>दृश्यमानस्तु युध्येथा मया युधि नृपात्मज।</a-v><a-v>अद्य वैवस्वतं देवं पश्येस्त्वं निहतो मया॥ ३९</a-v></p>
<p id="4.17.40"><a-v>त्वयादृश्येन तु रणे निहतोऽहं दुरासदः।</a-v><a-v>प्रसुप्तः पन्नगेनेव नरः पानवशं गतः॥ ४०</a-v></p>
<p id="4.17.41"><a-v>सुग्रीवप्रियकामेन यदहं निहतस्त्वया।</a-v><a-v>कण्ठे बद्ध्वा प्रदद्यां तेऽनिहतं रावणं रणे॥ ४१</a-v></p>
<p id="4.17.42"><a-v>न्यस्तां सागरतोये वा पाताले वापि मैथिलीम्।</a-v><a-v>जानयेयं तवादेशाच्छ्वेतामश्वतरीमिव॥ ४२</a-v></p>
<p id="4.17.43"><a-v>युक्तं यत्प्रप्नुयाद्राज्यं सुग्रीवः स्वर्गते मयि।</a-v><a-v>अयुक्तं यदधर्मेण त्वयाहं निहतो रणे॥ ४३</a-v></p>
<p id="4.17.44"><a-v>काममेवंविधं लोकः कालेन विनियुज्यते।</a-v><a-v>क्षमं चेद्भवता प्राप्तमुत्तरं साधु चिन्त्यताम्॥ ४४</a-v></p>
<p id="4.17.45"><a-v>इत्येवमुक्त्वा परिशुष्कवक्त्रः</a-v><a-v>शराभिघाताद्व्यथितो महात्मा।</a-v><a-v>समीक्ष्य रामं रविसंनिकाशं</a-v><a-v>तूष्णीं बभूवामरराजसूनुः॥ ४५</a-v></p>
<p><a-v>इति श्रीरामायणे किष्किन्धाकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
