<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/029.sxml"><a-title>वाल्मीकिरामायणम् किष्किन्धाकाण्डम् २९ सर्गः</a-title><a-meta>
<p>Unique Words: 483</p>
</a-meta><hr><a-sec><p id="4.29.1"><a-v>गुहां प्रविष्टे सुग्रीवे विमुक्ते गगने घनैः।</a-v><a-v>वर्षरात्रोषितो रामः कामशोकाभिपीडितः॥ १</a-v></p>
<p id="4.29.2"><a-v>पाण्डुरं गगनं दृष्ट्वा विमलं चन्द्रमण्डलम्।</a-v><a-v>शारदीं रजनीं चैव दृष्ट्वा ज्योत्स्नानुलेपनाम्॥ २</a-v></p>
<p id="4.29.3"><a-v>कामवृत्तं च सुग्रीवं नष्टां च जनकात्मजाम्।</a-v><a-v>बुद्ध्वा कालमतीतं च मुमोह परमातुरः॥ ३</a-v></p>
<p id="4.29.4"><a-v>स तु संज्ञामुपागम्य मुहूर्तान्मतिमान्पुनः।</a-v><a-v>मनःस्थामपि वैदेहीं चिन्तयामास राघवः॥ ४</a-v></p>
<p id="4.29.5"><a-v>आसीनः पर्वतस्याग्रे हेमधातुविभूषिते।</a-v><a-v>शारदं गगनं दृष्ट्व जगाम मनसा प्रियाम्॥ ५</a-v></p>
<p id="4.29.6"><a-v>दृष्ट्वा च विमलं व्योम गतविद्युद्बलाहकम्।</a-v><a-v>सारसारवसंघुष्टं विललापार्तया गिरा॥ ६</a-v></p>
<p id="4.29.7"><a-v>सारसारवसंनादैः सारसारवनादिनी।</a-v><a-v>याश्रमे रमते बाला साद्य मे रमते कथम्॥ ७</a-v></p>
<p id="4.29.8"><a-v>पुष्पितांश्चासनान्दृष्ट्वा काञ्चनानिव निर्मलान्।</a-v><a-v>कथं स रमते बाला पश्यन्ती मामपश्यती॥ ८</a-v></p>
<p id="4.29.9"><a-v>या पुरा कलहंसानां स्वरेण कलभाषिणी।</a-v><a-v>बुध्यते चारुसर्वाङ्गी साद्य मे बुध्यते कथम्॥ ९</a-v></p>
<p id="4.29.10"><a-v>निःस्वनं चक्रवाकानां निशम्य सहचारिणाम्।</a-v><a-v>पुण्डरीकविशालाक्षी कथमेषा भविष्यति॥ १०</a-v></p>
<p id="4.29.11"><a-v>सरांसि सरितो वापीः काननानि वनानि च।</a-v><a-v>तां विना मृगशावाक्षीं चरन्नाद्य सुखं लभे॥ ११</a-v></p>
<p id="4.29.12"><a-v>अपि तां मद्वियोगाच्च सौकुमार्याच्च भामिनीम्।</a-v><a-v>न दूरं पीडयेत्कामः शरद्गुणनिरन्तरः॥ १२</a-v></p>
<p id="4.29.13"><a-v>एवमादि नरश्रेष्ठो विललाप नृपात्मजः।</a-v><a-v>विहंग इव सारङ्गः सलिलं त्रिदशेश्वरात्॥ १३</a-v></p>
<p id="4.29.14"><a-v>ततश्चञ्चूर्य रम्येषु फलार्थी गिरिसानुषु।</a-v><a-v>ददर्श पर्युपावृत्तो लक्ष्मीवाँल्लक्ष्मणोऽग्रजम्॥ १४</a-v></p>
<p id="4.29.15"><a-v>तं चिन्तया दुःसहया परीतं विसंज्ञमेकं विजने मनस्वी।</a-v><a-v>भ्रातुर्विषादात्परितापदीनः समीक्ष्य सौमित्रिरुवाच रामम्॥ १५</a-v></p>
<p id="4.29.16"><a-v>किमार्य कामस्य वशंगतेन किमात्मपौरुष्यपराभवेन।</a-v><a-v>अयं सदा संहृइयते समाधिः किमत्र योगेन निवर्तितेन॥ १६</a-v></p>
<p id="4.29.17"><a-v>क्रियाभियोगं मनसः प्रसादं समाधियोगानुगतं च कालम्।</a-v><a-v>सहायसामर्थ्यमदीनसत्त्व स्वकर्महेतुं च कुरुष्व हेतुम्॥ १७</a-v></p>
<p id="4.29.18"><a-v>न जानकी मानववंशनाथ त्वया सनाथा सुलभा परेण।</a-v><a-v>न चाग्निचूडां ज्वलितामुपेत्य न दह्यते वीरवरार्ह कश्चित्॥ १८</a-v></p>
<p id="4.29.19"><a-v>सलक्ष्मणं लक्ष्मणमप्रधृष्यं स्वभावजं वाक्यमुवाच रामः।</a-v><a-v>हितं च पथ्यं च नयप्रसक्तं ससामधर्मार्थसमाहितं च॥ १९</a-v></p>
<p id="4.29.20"><a-v>निःसंशयं कार्यमवेक्षितव्यं क्रियाविशेषो ह्यनुवर्तितव्यः।</a-v><a-v>ननु प्रवृत्तस्य दुरासदस्य कुमारकार्यस्य फलं न चिन्त्यम्॥ २०</a-v></p>
<p id="4.29.21"><a-v>अथ पद्मपलाशाक्षीं मैथिलीमनुचिन्तयन्।</a-v><a-v>उवाच लक्ष्मणं रामो मुखेन परिशुष्यता॥ २१</a-v></p>
<p id="4.29.22"><a-v>तर्पयित्वा सहस्राक्षः सलिलेन वसुंधराम्।</a-v><a-v>निर्वर्तयित्वा सस्यानि कृतकर्मा व्यवस्थितः॥ २२</a-v></p>
<p id="4.29.23"><a-v>स्निग्धगम्भीरनिर्घोषाः शैलद्रुमपुरोगमाः।</a-v><a-v>विसृज्य सलिलं मेघाः परिश्रान्ता नृपात्मज॥ २३</a-v></p>
<p id="4.29.24"><a-v>नीलोत्पलदलश्यामः श्यामीकृत्वा दिशो दश।</a-v><a-v>विमदा इव मातङ्गाः शान्तवेगाः पयोधराः॥ २४</a-v></p>
<p id="4.29.25"><a-v>जलगर्भा महावेगाः कुटजार्जुनगन्धिनः।</a-v><a-v>चरित्वा विरताः सौम्य वृष्टिवाताः समुद्यताः॥ २५</a-v></p>
<p id="4.29.26"><a-v>घनानां वारणानां च मयूराणां च लक्ष्मण।</a-v><a-v>नादः प्रस्रवणानां च प्रशान्तः सहसानघ॥ २६</a-v></p>
<p id="4.29.27"><a-v>अभिवृष्टा महामेघैर्निर्मलाश्चित्रसानवः।</a-v><a-v>अनुलिप्ता इवाभान्ति गिरयश्चन्द्ररश्मिभिः॥ २७</a-v></p>
<p id="4.29.28"><a-v>दर्शयन्ति शरन्नद्यः पुलिनानि शनैः शनैः।</a-v><a-v>नवसंगमसव्रीडा जघनानीव योषितः॥ २८</a-v></p>
<p id="4.29.29"><a-v>प्रसन्नसलिलाः सौम्य कुररीभिर्विनादिताः।</a-v><a-v>चक्रवाकगणाकीर्णा विभान्ति सलिलाशयाः॥ २९</a-v></p>
<p id="4.29.30"><a-v>अन्योन्यबद्धवैराणां जिगीषूणां नृपात्मज।</a-v><a-v>उद्योगसमयः सौम्य पार्थिवानामुपस्थितः॥ ३०</a-v></p>
<p id="4.29.31"><a-v>इयं सा प्रथमा यात्रा पार्थिवानां नृपात्मज।</a-v><a-v>न च पश्यामि सुग्रीवमुद्योगं वा तथाविधम्॥ ३१</a-v></p>
<p id="4.29.32"><a-v>चत्वारो वार्षिका मासा गता वर्षशतोपमाः।</a-v><a-v>मम शोकाभितप्तस्य सौम्य सीतामपश्यतः॥ ३२</a-v></p>
<p id="4.29.33"><a-v>प्रियाविहीने दुःखार्ते हृतराज्ये विवासिते।</a-v><a-v>कृपां न कुरुते राजा सुग्रीवो मयि लक्ष्मण॥ ३३</a-v></p>
<p id="4.29.34"><a-v>अनाथो हृतराज्योऽयं रावणेन च धर्षितः।</a-v><a-v>दीनो दूरगृहः कामी मां चैव शरणं गतः॥ ३४</a-v></p>
<p id="4.29.35"><a-v>इत्येतैः कारणैः सौम्य सुग्रीवस्य दुरात्मनः।</a-v><a-v>अहं वानरराजस्य परिभूतः परंतप॥ ३५</a-v></p>
<p id="4.29.36"><a-v>स कालं परिसंख्याय सीतायाः परिमार्गणे।</a-v><a-v>कृतार्थः समयं कृत्वा दुर्मतिर्नावबुध्यते॥ ३६</a-v></p>
<p id="4.29.37"><a-v>त्वं प्रविश्य च किष्किन्धां ब्रूहि वानरपुंगवम्।</a-v><a-v>मूर्खं ग्राम्य सुखे सक्तं सुग्रीवं वचनान्मम॥ ३७</a-v></p>
<p id="4.29.38"><a-v>अर्थिनामुपपन्नानां पूर्वं चाप्युपकारिणाम्।</a-v><a-v>आशां संश्रुत्य यो हन्ति स लोके पुरुषाधमः॥ ३८</a-v></p>
<p id="4.29.39"><a-v>शुभं वा यदि वा पापं यो हि वाक्यमुदीरितम्।</a-v><a-v>सत्येन परिगृह्णाति स वीरः पुरुषोत्तमः॥ ३९</a-v></p>
<p id="4.29.40"><a-v>कृतार्था ह्यकृतार्थानां मित्राणां न भवन्ति ये।</a-v><a-v>तान्मृतानपि क्रव्यादः कृतघ्नान्नोपभुञ्जते॥ ४०</a-v></p>
<p id="4.29.41"><a-v>नूनं काञ्चनपृष्ठस्य विकृष्टस्य मया रणे।</a-v><a-v>द्रष्टुमिच्छन्ति चापस्य रूपं विद्युद्गणोपमम्॥ ४१</a-v></p>
<p id="4.29.42"><a-v>घोरं ज्यातलनिर्घोषं क्रुद्धस्य मम संयुगे।</a-v><a-v>निर्घोषमिव वज्रस्य पुनः संश्रोतुमिच्छति॥ ४२</a-v></p>
<p id="4.29.43"><a-v>काममेवंगतेऽप्यस्य परिज्ञाते पराक्रमे।</a-v><a-v>त्वत्सहायस्य मे वीर न चिन्ता स्यान्नृपात्मज॥ ४३</a-v></p>
<p id="4.29.44"><a-v>यदर्थमयमारम्भः कृतः परपुरंजय।</a-v><a-v>समयं नाभिजानाति कृतार्थः प्लवगेश्वरः॥ ४४</a-v></p>
<p id="4.29.45"><a-v>वर्षासमयकालं तु प्रतिज्ञाय हरीश्वरः।</a-v><a-v>व्यतीतांश्चतुरो मासान्विहरन्नावबुध्यते॥ ४५</a-v></p>
<p id="4.29.46"><a-v>सामात्यपरिषत्क्रीडन्पानमेवोपसेवते।</a-v><a-v>शोकदीनेषु नास्मासु सुग्रीवः कुरुते दयाम्॥ ४६</a-v></p>
<p id="4.29.47"><a-v>उच्यतां गच्छ सुग्रीवस्त्वया वत्स महाबल।</a-v><a-v>मम रोषस्य यद्रूपं ब्रूयाश्चैनमिदं वचः॥ ४७</a-v></p>
<p id="4.29.48"><a-v>न च संकुचितः पन्था येन वाली हतो गतः।</a-v><a-v>समये तिष्ठ सुग्रीवमा वालिपथमन्वगाः॥ ४८</a-v></p>
<p id="4.29.49"><a-v>एक एव रणे वाली शरेण निहतो मया।</a-v><a-v>त्वां तु सत्यादतिक्रान्तं हनिष्यामि सबान्धवम्॥ ४९</a-v></p>
<p id="4.29.50"><a-v>तदेवं विहिते कार्ये यद्धितं पुरुषर्षभ।</a-v><a-v>तत्तद्ब्रूहि नरश्रेष्ठ त्वर कालव्यतिक्रमः॥ ५०</a-v></p>
<p id="4.29.51"><a-v>कुरुष्व सत्यं मयि वानरेश्वर प्रतिश्रुतं धर्ममवेक्ष्य शाश्वतम्।</a-v><a-v>मा वालिनं प्रेत्य गतो यमक्षयं त्वमद्य पश्येर्मम चोदितैः शरैः॥ ५१</a-v></p>
<p id="4.29.52"><a-v>स पूर्वजं तीव्रविवृद्धकोपं लालप्यमानं प्रसमीक्ष्य दीनम्।</a-v><a-v>चकार तीव्रां मतिमुग्रतेजा हरीश्वरमानववंशनाथः॥ ५२</a-v></p>
<p><a-v>इति श्रीरामायणे किष्किन्धाकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
