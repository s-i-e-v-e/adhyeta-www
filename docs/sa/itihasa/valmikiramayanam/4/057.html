<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/057.sxml"><a-title>वाल्मीकिरामायणम् किष्किन्धाकाण्डम् ५७ सर्गः</a-title><a-meta>
<p>Unique Words: 323</p>
</a-meta><hr><a-sec><p id="4.57.1"><a-v>इत्युक्तः करुणं वाक्यं वानरैस्त्यक्तजीवितैः।</a-v><a-v>सबाष्पो वानरान्गृध्रः प्रत्युवाच महास्वनः॥ १</a-v></p>
<p id="4.57.2"><a-v>यवीयान्मम स भ्राता जटायुर्नाम वानराः।</a-v><a-v>यमाख्यात हतं युद्धे रावणेन बलीयसा॥ २</a-v></p>
<p id="4.57.3"><a-v>वृद्धभावादपक्षत्वाच्छृण्वंस्तदपि मर्षये।</a-v><a-v>न हि मे शक्तिरद्यास्ति भ्रातुर्वैरविमोक्षणे॥ ३</a-v></p>
<p id="4.57.4"><a-v>पुरा वृत्रवधे वृत्ते स चाहं च जयैषिणौ।</a-v><a-v>आदित्यमुपयातौ स्वो ज्वलन्तं रश्मिमालिनम्॥ ४</a-v></p>
<p id="4.57.5"><a-v>आवृत्याकाशमार्गेण जवेन स्म गतौ भृशम्।</a-v><a-v>मध्यं प्राप्ते च सूर्ये च जटायुरवसीदति॥ ५</a-v></p>
<p id="4.57.6"><a-v>तमहं भ्रातरं दृष्ट्वा सूर्यरश्मिभिरर्दितम्।</a-v><a-v>पक्षाभ्यं छादयामास स्नेहात्परमविह्वलम्॥ ६</a-v></p>
<p id="4.57.7"><a-v>निर्दग्धपक्षः पतितो विन्ध्येऽहं वानरोत्तमाः।</a-v><a-v>अहमस्मिन्वसन्भ्रातुः प्रवृत्तिं नोपलक्षये॥ ७</a-v></p>
<p id="4.57.8"><a-v>जटायुषस्त्वेवमुक्तो भ्रात्रा संपातिना तदा।</a-v><a-v>युवराजो महाप्राज्ञः प्रत्युवाचाङ्गदस्तदा॥ ८</a-v></p>
<p id="4.57.9"><a-v>जटायुषो यदि भ्राता श्रुतं ते गदितं मया।</a-v><a-v>आख्याहि यदि जानासि निलयं तस्य रक्षसः॥ ९</a-v></p>
<p id="4.57.10"><a-v>अदीर्घदर्शिनं तं वा रावणं राक्षसाधिपम्।</a-v><a-v>अन्तिके यदि वा दूरे यदि जानासि शंस नः॥ १०</a-v></p>
<p id="4.57.11"><a-v>ततोऽब्रवीन्महातेजा ज्येष्ठो भ्राता जटायुषः।</a-v><a-v>आत्मानुरूपं वचनं वानरान्संप्रहर्षयन्॥ ११</a-v></p>
<p id="4.57.12"><a-v>निर्दग्धपक्षो गृध्रोऽहं गतवीर्यः प्लवंगमाः।</a-v><a-v>वाङ्मात्रेण तु रामस्य करिष्ये साह्यमुत्तमम्॥ १२</a-v></p>
<p id="4.57.13"><a-v>जानामि वारुणाल्लोकान्विष्णोस्त्रैविक्रमानपि।</a-v><a-v>देवासुरविमर्दांश्च अमृतस्य च मन्थनम्॥ १३</a-v></p>
<p id="4.57.14"><a-v>रामस्य यदिदं कार्यं कर्तव्यं प्रथमं मया।</a-v><a-v>जरया च हृतं तेजः प्राणाश्च शिथिला मम॥ १४</a-v></p>
<p id="4.57.15"><a-v>तरुणी रूपसंपन्ना सर्वाभरणभूषिता।</a-v><a-v>ह्रियमाणा मया दृष्टा रावणेन दुरात्मना॥ १५</a-v></p>
<p id="4.57.16"><a-v>क्रोशन्ती राम रामेति लक्ष्मणेति च भामिनी।</a-v><a-v>भूषणान्यपविध्यन्ती गात्राणि च विधुन्वती॥ १६</a-v></p>
<p id="4.57.17"><a-v>सूर्यप्रभेव शैलाग्रे तस्याः कौशेयमुत्तमम्।</a-v><a-v>असिते राक्षसे भाति यथा वा तडिदम्बुदे॥ १७</a-v></p>
<p id="4.57.18"><a-v>तां तु सीतामहं मन्ये रामस्य परिकीर्तनात्।</a-v><a-v>श्रूयतां मे कथयतो निलयं तस्य रक्षसः॥ १८</a-v></p>
<p id="4.57.19"><a-v>पुत्रो विश्रवसः साक्षाद्भ्राता वैश्रवणस्य च।</a-v><a-v>अध्यास्ते नगरीं लङ्कां रावणो नाम राकसः॥ १९</a-v></p>
<p id="4.57.20"><a-v>इतो द्वीपे समुद्रस्य संपूर्णे शतयोजने।</a-v><a-v>तस्मिँल्लङ्का पुरी रम्या निर्मिता विश्वकर्मणा॥ २०</a-v></p>
<p id="4.57.21"><a-v>तस्यां वसति वैदेही दीना कौशेयवासिनी।</a-v><a-v>रावणान्तःपुरे रुद्धा राक्षसीभिः सुरक्षिता॥ २१</a-v></p>
<p id="4.57.22"><a-v>जनकस्यात्मजां राज्ञस्तस्यां द्रक्ष्यथ मैथिलीम्।</a-v><a-v>लङ्कायामथ गुप्तायां सागरेण समन्ततः॥ २२</a-v></p>
<p id="4.57.23"><a-v>संप्राप्य सागरस्यान्तं संपूर्णं शतयोजनम्।</a-v><a-v>आसाद्य दक्षिणं कूलं ततो द्रक्ष्यथ रावणम्॥ २३</a-v></p>
<p id="4.57.24"><a-v>तत्रैव त्वरिताः क्षिप्रं विक्रमध्वं प्लवंगमाः।</a-v><a-v>ज्ञानेन खलु पश्यामि दृष्ट्वा प्रत्यागमिष्यथ॥ २४</a-v></p>
<p id="4.57.25"><a-v>आद्यः पन्थाः कुलिङ्गानां ये चान्ये धान्यजीविनः।</a-v><a-v>द्वितीयो बलिभोजानां ये च वृक्षफलाशिनः॥ २५</a-v></p>
<p id="4.57.26"><a-v>भासास्तृतीयं गच्छन्ति क्रौञ्चाश्च कुररैः सह।</a-v><a-v>श्येनाश्चतुर्थं गच्छन्ति गृध्रा गच्छन्ति पञ्चमम्॥ २६</a-v></p>
<p id="4.57.27"><a-v>बलवीर्योपपन्नानां रूपयौवनशालिनाम्।</a-v><a-v>षष्ठस्तु पन्था हंसानां वैनतेयगतिः परा।</a-v><a-v>वैनतेयाच्च नो जन्म सर्वेषां वानरर्षभाः॥ २७</a-v></p>
<p id="4.57.28"><a-v>गर्हितं तु कृतं कर्म येन स्म पिशिताशनाः।</a-v><a-v>इहस्थोऽहं प्रपश्यामि रावणं जानकीं तथा॥ २८</a-v></p>
<p id="4.57.29"><a-v>अस्माकमपि सौवर्णं दिव्यं चक्षुर्बलं तथा।</a-v><a-v>तस्मादाहारवीर्येण निसर्गेण च वानराः।</a-v><a-v>आयोजनशतात्साग्राद्वयं पश्याम नित्यशः॥ २९</a-v></p>
<p id="4.57.30"><a-v>अस्माकं विहिता वृत्तिर्निसार्गेण च दूरतः।</a-v><a-v>विहिता पादमूले तु वृत्तिश्चरणयोधिनाम्॥ ३०</a-v></p>
<p id="4.57.31"><a-v>उपायो दृश्यतां कश्चिल्लङ्घने लवणाम्भसः।</a-v><a-v>अभिगम्य तु वैदेहीं समृद्धार्था गमिष्यथ॥ ३१</a-v></p>
<p id="4.57.32"><a-v>समुद्रं नेतुमिच्छामि भवद्भिर्वरुणालयम्।</a-v><a-v>प्रदास्याम्युदकं भ्रातुः स्वर्गतस्य महात्मनः॥ ३२</a-v></p>
<p id="4.57.33"><a-v>ततो नीत्वा तु तं देशं तीरे नदनदीपतेः।</a-v><a-v>निर्दग्धपक्षं संपातिं वानराः सुमहौजसः॥ ३३</a-v></p>
<p id="4.57.34"><a-v>पुनः प्रत्यानयित्वा वै तं देशं पतगेश्वरम्।</a-v><a-v>बभूवुर्वानरा हृष्टाः प्रवृत्तिमुपलभ्य ते॥ ३४</a-v></p>
<p><a-v>इति श्रीरामायणे किष्किन्धाकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
