<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/022.sxml"><a-title>वाल्मीकिरामायणम् किष्किन्धाकाण्डम् २२ सर्गः</a-title><a-meta>
<p>Unique Words: 248</p>
</a-meta><hr><a-sec><p id="4.22.1"><a-v>वीक्षमाणस्तु मन्दासुः सर्वतो मन्दमुच्छ्वसन्।</a-v><a-v>आदावेव तु सुग्रीवं ददर्श त्वात्मजाग्रतः॥ १</a-v></p>
<p id="4.22.2"><a-v>तं प्राप्तविजयं वाली सुग्रीवं प्लवगेश्वरम्।</a-v><a-v>आभाष्य व्यक्तया वाचा सस्नेहमिदमब्रवीत्॥ २</a-v></p>
<p id="4.22.3"><a-v>सुग्रीवदोषेण न मां गन्तुमर्हसि किल्बिषात्।</a-v><a-v>कृष्यमाणं भविष्येण बुद्धिमोहेन मां बलात्॥ ३</a-v></p>
<p id="4.22.4"><a-v>युगपद्विहितं तात न मन्ये सुखमावयोः।</a-v><a-v>सौहार्दं भ्रातृयुक्तं हि तदिदं जातमन्यथा॥ ४</a-v></p>
<p id="4.22.5"><a-v>प्रतिपद्य त्वमद्यैव राज्यमेषां वनौकसाम्।</a-v><a-v>मामप्यद्यैव गच्छन्तं विद्धि वैवस्वतक्षयम्॥ ५</a-v></p>
<p id="4.22.6"><a-v>जीवितं च हि राज्यं च श्रियं च विपुलामिमाम्।</a-v><a-v>प्रजहाम्येष वै तूर्णं महच्चागर्हितं यशः॥ ६</a-v></p>
<p id="4.22.7"><a-v>अस्यां त्वहमवस्थायां वीर वक्ष्यामि यद्वचः।</a-v><a-v>यद्यप्यसुकरं राजन्कर्तुमेव तदर्हसि॥ ७</a-v></p>
<p id="4.22.8"><a-v>सुखार्हं सुखसंवृद्धं बालमेनमबालिशम्।</a-v><a-v>बाष्पपूर्णमुखं पश्य भूमौ पतितमङ्गदम्॥ ८</a-v></p>
<p id="4.22.9"><a-v>मम प्राणैः प्रियतरं पुत्रं पुत्रमिवौरसं।</a-v><a-v>मया हीनमहीनार्थं सर्वतः परिपालय॥ ९</a-v></p>
<p id="4.22.10"><a-v>त्वमप्यस्य हि दाता च परित्राता च सर्वतः।</a-v><a-v>भयेष्वभयदश्चैव यथाहं प्लवगेश्वर॥ १०</a-v></p>
<p id="4.22.11"><a-v>एष तारात्मजः श्रीमांस्त्वया तुल्यपराक्रमः।</a-v><a-v>रक्षसां तु वधे तेषामग्रतस्ते भविष्यति॥ ११</a-v></p>
<p id="4.22.12"><a-v>अनुरूपाणि कर्माणि विक्रम्य बलवान्रणे।</a-v><a-v>करिष्यत्येष तारेयस्तरस्वी तरुणोऽङ्गदः॥ १२</a-v></p>
<p id="4.22.13"><a-v>सुषेणदुहिता चेयमर्थसूक्ष्मविनिश्चये।</a-v><a-v>औत्पातिके च विविधे सर्वतः परिनिष्ठिता॥ १३</a-v></p>
<p id="4.22.14"><a-v>यदेषा साध्विति ब्रूयात्कार्यं तन्मुक्तसंशयम्।</a-v><a-v>न हि तारामतं किंचिदन्यथा परिवर्तते॥ १४</a-v></p>
<p id="4.22.15"><a-v>राघवस्य च ते कार्यं कर्तव्यमविशङ्कया।</a-v><a-v>स्यादधर्मो ह्यकरणे त्वां च हिंस्याद्विमानितः॥ १५</a-v></p>
<p id="4.22.16"><a-v>इमां च मालामाधत्स्व दिव्यां सुग्रीवकाञ्चनीम्।</a-v><a-v>उदारा श्रीः स्थिता ह्यस्यां संप्रजह्यान्मृते मयि॥ १६</a-v></p>
<p id="4.22.17"><a-v>इत्येवमुक्तः सुग्रीवो वालिना भ्रातृसौहृदात्।</a-v><a-v>हर्षं त्यक्त्वा पुनर्दीनो ग्रहग्रस्त इवोडुराट्॥ १७</a-v></p>
<p id="4.22.18"><a-v>तद्वालिवचनाच्छान्तः कुर्वन्युक्तमतन्द्रितः।</a-v><a-v>जग्राह सोऽभ्यनुज्ञातो मालां तां चैव काञ्चनीम्॥ १८</a-v></p>
<p id="4.22.19"><a-v>तां मालां काञ्चनीं दत्त्वा वाली दृष्ट्वात्मजं स्थितम्।</a-v><a-v>संसिद्धः प्रेत्य भावाय स्नेहादङ्गदमब्रवीत्॥ १९</a-v></p>
<p id="4.22.20"><a-v>देशकालौ भजस्वाद्य क्षममाणः प्रियाप्रिये।</a-v><a-v>सुखदुःखसहः काले सुग्रीववशगो भव॥ २०</a-v></p>
<p id="4.22.21"><a-v>यथा हि त्वं महाबाहो लालितः सततं मया।</a-v><a-v>न तथा वर्तमानं त्वां सुग्रीवो बहु मंस्यते॥ २१</a-v></p>
<p id="4.22.22"><a-v>मास्यामित्रैर्गतं गच्छेर्मा शत्रुभिररिंदम।</a-v><a-v>भर्तुरर्थपरो दान्तः सुग्रीववशगो भव॥ २२</a-v></p>
<p id="4.22.23"><a-v>न चातिप्रणयः कार्यः कर्तव्योऽप्रणयश्च ते।</a-v><a-v>उभयं हि महादोषं तस्मादन्तरदृग्भव॥ २३</a-v></p>
<p id="4.22.24"><a-v>इत्युक्त्वाथ विवृत्ताक्षः शरसंपीडितो भृशम्।</a-v><a-v>विवृतैर्दशनैर्भीमैर्बभूवोत्क्रान्तजीवितः॥ २४</a-v></p>
<p id="4.22.25"><a-v>हते तु वीरे प्लवगाधिपे तदा</a-v><a-v>प्लवंगमास्तत्र न शर्म लेभिरे।</a-v><a-v>वनेचराः सिंहयुते महावने</a-v><a-v>यथा हि गावो निहते गवां पतौ॥ २५</a-v></p>
<p id="4.22.26"><a-v>ततस्तु तारा व्यसनार्णव प्लुता</a-v><a-v>मृतस्या भर्तुर्वदनं समीक्ष्य सा।</a-v><a-v>जगाम भूमिं परिरभ्य वालिनं</a-v><a-v>महाद्रुमं छिन्नमिवाश्रिता लता॥ २६</a-v></p>
<p><a-v>इति श्रीरामायणे किष्किन्धाकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
