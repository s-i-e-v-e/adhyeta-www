<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/021.sxml"><a-title>वाल्मीकिरामायणम् किष्किन्धाकाण्डम् २१ सर्गः</a-title><a-meta>
<p>Unique Words: 151</p>
</a-meta><hr><a-sec><p id="4.21.1"><a-v>ततो निपतितां तारां च्युतां तारामिवाम्बरात्।</a-v><a-v>शनैराश्वासयामास हनूमान्हरियूथपः॥ १</a-v></p>
<p id="4.21.2"><a-v>गुणदोषकृतं जन्तुः स्वकर्मफलहेतुकम्।</a-v><a-v>अव्यग्रस्तदवाप्नोति सर्वं प्रेत्य शुभाशुभम्॥ २</a-v></p>
<p id="4.21.3"><a-v>शोच्या शोचसि कं शोच्यं दीनं दीनानुकम्पसे।</a-v><a-v>कश्च कस्यानुशोच्योऽस्ति देहेऽस्मिन्बुद्बुदोपमे॥ ३</a-v></p>
<p id="4.21.4"><a-v>अङ्गदस्तु कुमारोऽयं द्रष्टव्यो जीवपुत्रया।</a-v><a-v>आयत्या च विधेयानि समर्थान्यस्य चिन्तय॥ ४</a-v></p>
<p id="4.21.5"><a-v>जानास्यनियतामेवं भूतानामागतिं गतिम्।</a-v><a-v>तस्माच्छुभं हि कर्तव्यं पण्डिते नैहलौकिकम्॥ ५</a-v></p>
<p id="4.21.6"><a-v>यस्मिन्हरिसहस्राणि प्रयुतान्यर्बुदानि च।</a-v><a-v>वर्तयन्ति कृतांशानि सोऽयं दिष्टान्तमागतः॥ ६</a-v></p>
<p id="4.21.7"><a-v>यदयं न्यायदृष्टार्थः सामदानक्षमापरः।</a-v><a-v>गतो धर्मजितां भूमिं नैनं शोचितुमर्हसि॥ ७</a-v></p>
<p id="4.21.8"><a-v>सर्वे च हरिशार्दूल पुत्रश्चायं तवाङ्गदः।</a-v><a-v>हर्यृष्कपतिराज्यं च त्वत्सनाथमनिन्दिते॥ ८</a-v></p>
<p id="4.21.9"><a-v>ताविमौ शोकसंतप्तौ शनैः प्रेरय भामिनि।</a-v><a-v>त्वया परिगृहीतोऽयमङ्गदः शास्तु मेदिनीम्॥ ९</a-v></p>
<p id="4.21.10"><a-v>संततिश्च यथादृष्टा कृत्यं यच्चापि साम्प्रतम्।</a-v><a-v>राज्ञस्तत्क्रियतां सर्वमेष कालस्य निश्चयः॥ १०</a-v></p>
<p id="4.21.11"><a-v>संस्कार्यो हरिराजस्तु अङ्गदश्चाभिषिच्यताम्।</a-v><a-v>सिंहासनगतं पुत्रं पश्यन्ती शान्तिमेष्यसि॥ ११</a-v></p>
<p id="4.21.12"><a-v>सा तस्य वचनं श्रुत्वा भर्तृव्यसनपीडिता।</a-v><a-v>अब्रवीदुत्तरं तारा हनूमन्तमवस्थितम्॥ १२</a-v></p>
<p id="4.21.13"><a-v>अङ्गद प्रतिरूपाणां पुत्राणामेकतः शतम्।</a-v><a-v>हतस्याप्यस्य वीरस्य गात्रसंश्लेषणं वरम्॥ १३</a-v></p>
<p id="4.21.14"><a-v>न चाहं हरिराजस्य प्रभवाम्यङ्गदस्य वा।</a-v><a-v>पितृव्यस्तस्य सुग्रीवः सर्वकार्येष्वनन्तरः॥ १४</a-v></p>
<p id="4.21.15"><a-v>न ह्येषा बुद्धिरास्थेया हनूमन्नङ्गदं प्रति।</a-v><a-v>पिता हि बन्धुः पुत्रस्य न माता हरिसत्तम॥ १५</a-v></p>
<p id="4.21.16"><a-v>न हि मम हरिराजसंश्रया त्क्षमतरमस्ति परत्र चेह वा।</a-v><a-v>अभिमुखहतवीरसेवितं शयनमिदं मम सेवितुं क्षमम्॥ १६</a-v></p>
<p><a-v>इति श्रीरामायणे किष्किन्धाकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
