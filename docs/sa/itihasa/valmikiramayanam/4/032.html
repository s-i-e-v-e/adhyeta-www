<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/032.sxml"><a-title>वाल्मीकिरामायणम् किष्किन्धाकाण्डम् ३२ सर्गः</a-title><a-meta>
<p>Unique Words: 208</p>
</a-meta><hr><a-sec><p id="4.32.1"><a-v>अथ प्रतिसमादिष्टो लक्ष्मणः परवीरहा।</a-v><a-v>प्रविवेश गुहां घोरां किष्किन्धां रामशासनात्॥ १</a-v></p>
<p id="4.32.2"><a-v>द्वारस्था हरयस्तत्र महाकाया महाबलाः।</a-v><a-v>बभूवुर्लक्ष्मणं दृष्ट्वा सर्वे प्राञ्जलयः स्थिताः॥ २</a-v></p>
<p id="4.32.3"><a-v>निःश्वसन्तं तु तं दृष्ट्वा क्रुद्धं दशरथात्मजम्।</a-v><a-v>बभूवुर्हरयस्त्रस्ता न चैनं पर्यवारयन्॥ ३</a-v></p>
<p id="4.32.4"><a-v>स तं रत्नमयीं श्रीमान्दिव्यां पुष्पितकाननाम्।</a-v><a-v>रम्यां रत्नसमाकीर्णां ददर्श महतीं गुहाम्॥ ४</a-v></p>
<p id="4.32.5"><a-v>हर्म्यप्रासादसंबाधां नानापण्योपशोभिताम्।</a-v><a-v>सर्वकामफलैर्वृक्षैः पुष्पितैरुपशोभिताम्॥ ५</a-v></p>
<p id="4.32.6"><a-v>देवगन्धर्वपुत्रैश्च वानरैः कामरूपिभिः।</a-v><a-v>दिव्य माल्याम्बरधारैः शोभितां प्रियदर्शनैः॥ ६</a-v></p>
<p id="4.32.7"><a-v>चन्दनागरुपद्मानां गन्धैः सुरभिगन्धिनाम्।</a-v><a-v>मैरेयाणां मधूनां च संमोदितमहापथाम्॥ ७</a-v></p>
<p id="4.32.8"><a-v>विन्ध्यमेरुगिरिप्रस्थैः प्रासादैर्नैकभूमिभिः।</a-v><a-v>ददर्श गिरिनद्यश्च विमलास्तत्र राघवः॥ ८</a-v></p>
<p id="4.32.9"><a-v>अङ्गदस्य गृहं रम्यं मैन्दस्य द्विविदस्य च।</a-v><a-v>गवयस्य गवाक्षस्य गजस्य शरभस्य च॥ ९</a-v></p>
<p id="4.32.10"><a-v>विद्युन्मालेश्च संपातेः सूर्याक्षस्य हनूमतः।</a-v><a-v>वीरबाहोः सुबाहोश्च नलस्य च महात्मनः॥ १०</a-v></p>
<p id="4.32.11"><a-v>कुमुदस्य सुषेणस्य तारजाम्बवतोस्तथा।</a-v><a-v>दधिवक्त्रस्य नीलस्य सुपाटलसुनेत्रयोः॥ ११</a-v></p>
<p id="4.32.12"><a-v>एतेषां कपिमुख्यानां राजमार्गे महात्मनाम्।</a-v><a-v>ददर्श गृहमुख्यानि महासाराणि लक्ष्मणः॥ १२</a-v></p>
<p id="4.32.13"><a-v>पाण्डुराभ्रप्रकाशानि दिव्यमाल्ययुतानि च।</a-v><a-v>प्रभूतधनधान्यानि स्त्रीरत्नैः शोभितानि च॥ १३</a-v></p>
<p id="4.32.14"><a-v>पाण्डुरेण तु शैलेन परिक्षिप्तं दुरासदम्।</a-v><a-v>वानरेन्द्रगृहं रम्यं महेन्द्रसदनोपमम्॥ १४</a-v></p>
<p id="4.32.15"><a-v>शुल्कैः प्रासादशिखरैः कैलासशिखरोपमैः।</a-v><a-v>सर्वकामफलैर्वृक्षैः पुष्टितैरुपशोभितम्॥ १५</a-v></p>
<p id="4.32.16"><a-v>महेन्द्रदत्तैः श्रीमद्भिर्नीलजीमूतसंनिभैः।</a-v><a-v>दिव्यपुष्पफलैर्वृक्षैः शीतच्छायैर्मनोरमैः॥ १६</a-v></p>
<p id="4.32.17"><a-v>हरिभिः संवृतद्वारं बलिभिः शस्त्रपाणिभिः।</a-v><a-v>दिव्यमाल्यावृतं शुभ्रं तप्तकाञ्चनतोरणम्॥ १७</a-v></p>
<p id="4.32.18"><a-v>सुग्रीवस्य गृहं रम्यं प्रविवेश महाबलः।</a-v><a-v>अवार्यमाणः सौमित्रिर्महाभ्रमिव भास्करः॥ १८</a-v></p>
<p id="4.32.19"><a-v>स सप्त कक्ष्या धर्मात्मा यानासनसमावृताः।</a-v><a-v>प्रविश्य सुमहद्गुप्तं ददर्शान्तःपुरं महत्॥ १९</a-v></p>
<p id="4.32.20"><a-v>हैमराजतपर्यङ्कैर्बहुभिश्च वरासनैः।</a-v><a-v>महार्हास्तरणोपेतैस्तत्र तत्रोपशोभितम्॥ २०</a-v></p>
<p id="4.32.21"><a-v>प्रविशन्नेव सततं शुश्राव मधुरस्वरम्।</a-v><a-v>तन्त्रीगीतसमाकीर्णं समगीतपदाक्षरम्॥ २१</a-v></p>
<p id="4.32.22"><a-v>बह्वीश्च विविधाकारा रूपयौवनगर्विताः।</a-v><a-v>स्त्रियः सुग्रीवभवने ददर्श स महाबलः॥ २२</a-v></p>
<p id="4.32.23"><a-v>दृष्ट्वाभिजनसंपन्नाश्चित्रमाल्यकृतस्रजः।</a-v><a-v>वरमाल्यकृतव्यग्रा भूषणोत्तमभूषिताः॥ २३</a-v></p>
<p id="4.32.24"><a-v>नातृप्तान्नाति च व्यग्रान्नानुदात्तपरिच्छदान्।</a-v><a-v>सुग्रीवानुचरांश्चापि लक्षयामास लक्ष्मणः॥ २४</a-v></p>
<p id="4.32.25"><a-v>ततः सुग्रीवमासीनं काञ्चने परमासने।</a-v><a-v>महार्हास्तरणोपेते ददर्शादित्यसंनिभम्॥ २५</a-v></p>
<p id="4.32.26"><a-v>दिव्याभरणचित्राङ्गं दिव्यरूपं यशस्विनम्।</a-v><a-v>दिव्यमाल्याम्बरधरं महेन्द्रमिव दुर्जयम्।</a-v><a-v>दिव्याभरणमाल्याभिः प्रमदाभिः समावृतम्॥ २६</a-v></p>
<p id="4.32.27"><a-v>रुमां तु वीरः परिरभ्य गाढं वरासनस्थो वरहेमवर्णः।</a-v><a-v>ददर्श सौमित्रिमदीनसत्त्वं विशालनेत्रः सुविशालनेत्रम्॥ २७</a-v></p>
<p><a-v>इति श्रीरामायणे किष्किन्धाकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
