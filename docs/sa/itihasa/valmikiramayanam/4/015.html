<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/015.sxml"><a-title>वाल्मीकिरामायणम् किष्किन्धाकाण्डम् १५ सर्गः</a-title><a-meta>
<p>Unique Words: 217</p>
</a-meta><hr><a-sec><p id="4.15.1"><a-v>अथ तस्य निनादं तं सुग्रीवस्य महात्मनः।</a-v><a-v>शुश्रावान्तःपुरगतो वाली भ्रातुरमर्षणः॥ १</a-v></p>
<p id="4.15.2"><a-v>श्रुत्वा तु तस्य निनदं सर्वभूतप्रकम्पनम्।</a-v><a-v>मदश्चैकपदे नष्टः क्रोधश्चापतितो महान्॥ २</a-v></p>
<p id="4.15.3"><a-v>स तु रोषपरीताङ्गो वाली संध्यातपप्रभः।</a-v><a-v>उपरक्त इवादित्यः सद्यो निष्प्रभतां गतः॥ ३</a-v></p>
<p id="4.15.4"><a-v>वाली दंष्ट्रा करालस्तु क्रोधाद्दीप्ताग्निसंनिभः।</a-v><a-v>भात्युत्पतितपद्माभः समृणाल इव ह्रदः॥ ४</a-v></p>
<p id="4.15.5"><a-v>शब्दं दुर्मर्षणं श्रुत्वा निष्पपात ततो हरिः।</a-v><a-v>वेगेन चरणन्यासैर्दारयन्निव मेदिनीम्॥ ५</a-v></p>
<p id="4.15.6"><a-v>तं तु तारा परिष्वज्य स्नेहाद्दर्शितसौहृदा।</a-v><a-v>उवाच त्रस्तसंभ्रान्ता हितोदर्कमिदं वचः॥ ६</a-v></p>
<p id="4.15.7"><a-v>साधु क्रोधमिमं वीर नदी वेगमिवागतम्।</a-v><a-v>शयनादुत्थितः काल्यं त्यज भुक्तामिव स्रजम्॥ ७</a-v></p>
<p id="4.15.8"><a-v>सहसा तव निष्क्रामो मम तावन्न रोचते।</a-v><a-v>श्रूयतामभिधास्यामि यन्निमित्तं निवार्यसे॥ ८</a-v></p>
<p id="4.15.9"><a-v>पूर्वमापतितः क्रोधात्स त्वामाह्वयते युधि।</a-v><a-v>निष्पत्य च निरस्तस्ते हन्यमानो दिशो गतः॥ ९</a-v></p>
<p id="4.15.10"><a-v>त्वया तस्य निरस्तस्य पीडितस्य विशेषतः।</a-v><a-v>इहैत्य पुनराह्वानं शङ्कां जनयतीव मे॥ १०</a-v></p>
<p id="4.15.11"><a-v>दर्पश्च व्यवसायश्च यादृशस्तस्य नर्दतः।</a-v><a-v>निनादस्य च संरम्भो नैतदल्पं हि कारणम्॥ ११</a-v></p>
<p id="4.15.12"><a-v>नासहायमहं मन्ये सुग्रीवं तमिहागतम्।</a-v><a-v>अवष्टब्धसहायश्च यमाश्रित्यैष गर्जति॥ १२</a-v></p>
<p id="4.15.13"><a-v>प्रकृत्या निपुणश्चैव बुद्धिमांश्चैव वानरः।</a-v><a-v>अपरीक्षितवीर्येण सुग्रीवः सह नैष्यति॥ १३</a-v></p>
<p id="4.15.14"><a-v>पूर्वमेव मया वीर श्रुतं कथयतो वचः।</a-v><a-v>अङ्गदस्य कुमारस्य वक्ष्यामि त्वा हितं वचः॥ १४</a-v></p>
<p id="4.15.15"><a-v>तव भ्रातुर्हि विख्यातः सहायो रणकर्कशः।</a-v><a-v>रामः परबलामर्दी युगान्ताग्निरिवोत्थितः॥ १५</a-v></p>
<p id="4.15.16"><a-v>निवासवृक्षः साधूनामापन्नानां परा गतिः।</a-v><a-v>आर्तानां संश्रयश्चैव यशसश्चैकभाजनम्॥ १६</a-v></p>
<p id="4.15.17"><a-v>ज्ञानविज्ञानसंपन्नो निदेशो निरतः पितुः।</a-v><a-v>धातूनामिव शैलेन्द्रो गुणानामाकरो महान्॥ १७</a-v></p>
<p id="4.15.18"><a-v>तत्क्षमं न विरोधस्ते सह तेन महात्मना।</a-v><a-v>दुर्जयेनाप्रमेयेन रामेण रणकर्मसु॥ १८</a-v></p>
<p id="4.15.19"><a-v>शूर वक्ष्यामि ते किंचिन्न चेच्छाम्यभ्यसूयितुम्।</a-v><a-v>श्रूयतां क्रियतां चैव तव वक्ष्यामि यद्धितम्॥ १९</a-v></p>
<p id="4.15.20"><a-v>यौवराज्येन सुग्रीवं तूर्णं साध्वभिषेचय।</a-v><a-v>विग्रहं मा कृथा वीर भ्रात्रा राजन्बलीयसा॥ २०</a-v></p>
<p id="4.15.21"><a-v>अहं हि ते क्षमं मन्ये तव रामेण सौहृदम्।</a-v><a-v>सुग्रीवेण च संप्रीतिं वैरमुत्सृज्य दूरतः॥ २१</a-v></p>
<p id="4.15.22"><a-v>लालनीयो हि ते भ्राता यवीयानेष वानरः।</a-v><a-v>तत्र वा सन्निहस्थो वा सर्वथा बन्धुरेव ते॥ २२</a-v></p>
<p id="4.15.23"><a-v>यदि ते मत्प्रियं कार्यं यदि चावैषि मां हिताम्।</a-v><a-v>याच्यमानः प्रयत्नेन साधु वाक्यं कुरुष्व मे॥ २३</a-v></p>
<p><a-v>इति श्रीरामायणे किष्किन्धाकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
