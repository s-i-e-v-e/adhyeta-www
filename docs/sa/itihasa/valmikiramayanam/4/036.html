<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/036.sxml"><a-title>वाल्मीकिरामायणम् किष्किन्धाकाण्डम् ३६ सर्गः</a-title><a-meta>
<p>Unique Words: 296</p>
</a-meta><hr><a-sec><p id="4.36.1"><a-v>एवमुक्तस्तु सुग्रीवो लक्ष्मणेन महात्मना।</a-v><a-v>हनुमन्तं स्थितं पार्श्वे सचिवं वाक्यमब्रवीत्॥ १</a-v></p>
<p id="4.36.2"><a-v>महेन्द्रहिमवद्विन्ध्यकैलासशिखरेषु च।</a-v><a-v>मन्दरे पाण्डुशिखरे पञ्चशैलेषु ये स्थिताः॥ २</a-v></p>
<p id="4.36.3"><a-v>तरुणादित्यवर्णेषु भ्राजमानेषु सर्वशः।</a-v><a-v>पर्वतेषु समुद्रान्ते पश्चिमस्यां तु ये दिशि॥ ३</a-v></p>
<p id="4.36.4"><a-v>आदित्यभवने चैव गिरौ संध्याभ्रसंनिभे।</a-v><a-v>पद्मतालवनं भीमं संश्रिता हरिपुंगवाः॥ ४</a-v></p>
<p id="4.36.5"><a-v>अञ्जनाम्बुदसंकाशाः कुञ्जरप्रतिमौजसः।</a-v><a-v>अञ्जने परते चैव ये वसन्ति प्लवंगमाः॥ ५</a-v></p>
<p id="4.36.6"><a-v>मनःशिला गुहावासा वानराः कनकप्रभाः।</a-v><a-v>मेरुपार्श्वगताश्चैव ये च धूम्रगिरिं श्रिताः॥ ६</a-v></p>
<p id="4.36.7"><a-v>तरुणादित्यवर्णाश्च पर्वते ये महारुणे।</a-v><a-v>पिबन्तो मधुमैरेयं भीमवेगाः प्लवंगमाः॥ ७</a-v></p>
<p id="4.36.8"><a-v>वनेषु च सुरम्येषु सुगन्धिषु महत्सु च।</a-v><a-v>तापसानां च रम्येषु वनान्तेषु समन्ततः॥ ८</a-v></p>
<p id="4.36.9"><a-v>तांस्तांस्त्वमानय क्षिप्रं पृथिव्यां सर्ववानरान्।</a-v><a-v>सामदानादिभिः कल्पैराशु प्रेषय वानरान्॥ ९</a-v></p>
<p id="4.36.10"><a-v>प्रेषिताः प्रथमं ये च मया दूता महाजवाः।</a-v><a-v>त्वरणार्थं तु भूयस्त्वं हरीन्संप्रेषयापरान्॥ १०</a-v></p>
<p id="4.36.11"><a-v>ये प्रसक्ताश्च कामेषु दीर्घसूत्राश्च वानराः।</a-v><a-v>इहानयस्व तान्सर्वाञ्शीघ्रं तु मम शासनात्॥ ११</a-v></p>
<p id="4.36.12"><a-v>अहोभिर्दशभिर्ये च नागच्छन्ति ममाज्ञया।</a-v><a-v>हन्तव्यास्ते दुरात्मानो राजशासनदूषकाः॥ १२</a-v></p>
<p id="4.36.13"><a-v>शतान्यथ सहस्राणि कोट्यश्च मम शासनात्।</a-v><a-v>प्रयान्तु कपिसिंहानां दिशो मम मते स्थिताः॥ १३</a-v></p>
<p id="4.36.14"><a-v>मेघपर्वतसंकाशाश्छादयन्त इवाम्बरम्।</a-v><a-v>घोररूपाः कपिश्रेष्ठा यान्तु मच्छासनादितः॥ १४</a-v></p>
<p id="4.36.15"><a-v>ते गतिज्ञा गतिं गत्वा पृथिव्यां सर्ववानराः।</a-v><a-v>आनयन्तु हरीन्सर्वांस्त्वरिताः शासनान्मम॥ १५</a-v></p>
<p id="4.36.16"><a-v>तस्य वानरराजस्य श्रुत्वा वायुसुतो वचः।</a-v><a-v>दिक्षु सर्वासु विक्रान्तान्प्रेषयामास वानरान्॥ १६</a-v></p>
<p id="4.36.17"><a-v>ते पदं विष्णुविक्रान्तं पतत्रिज्योतिरध्वगाः।</a-v><a-v>प्रयाताः प्रहिता राज्ञा हरयस्तत्क्षणेन वै॥ १७</a-v></p>
<p id="4.36.18"><a-v>ते समुद्रेषु गिरिषु वनेषु च सरित्सु च।</a-v><a-v>वानरा वानरान्सर्वान्रामहेतोरचोदयन्॥ १८</a-v></p>
<p id="4.36.19"><a-v>मृत्युकालोपमस्याज्ञां राजराजस्य वानराः।</a-v><a-v>सुग्रीवस्याययुः श्रुत्वा सुग्रीवभयदर्शिनः॥ १९</a-v></p>
<p id="4.36.20"><a-v>ततस्तेऽञ्जनसंकाशा गिरेस्तस्मान्महाजवाः।</a-v><a-v>तिस्रः कोट्यः प्लवंगानां निर्ययुर्यत्र राघवः॥ २०</a-v></p>
<p id="4.36.21"><a-v>अस्तं गच्छति यत्रार्कस्तस्मिन्गिरिवरे रताः।</a-v><a-v>तप्तहेमसमाभासास्तस्मात्कोट्यो दशच्युताः॥ २१</a-v></p>
<p id="4.36.22"><a-v>कैलास शिखरेभ्यश्च सिंहकेसरवर्चसाम्।</a-v><a-v>ततः कोटिसहस्राणि वानराणामुपागमन्॥ २२</a-v></p>
<p id="4.36.23"><a-v>फलमूलेन जीवन्तो हिमवन्तमुपाश्रिताः।</a-v><a-v>तेषां कोटिसहस्राणां सहस्रं समवर्तत॥ २३</a-v></p>
<p id="4.36.24"><a-v>अङ्गारक समानानां भीमानां भीमकर्मणाम्।</a-v><a-v>विन्ध्याद्वानरकोटीनां सहस्राण्यपतन्द्रुतम्॥ २४</a-v></p>
<p id="4.36.25"><a-v>क्षीरोदवेलानिलयास्तमालवनवासिनः।</a-v><a-v>नारिकेलाशनाश्चैव तेषां संख्या न विद्यते॥ २५</a-v></p>
<p id="4.36.26"><a-v>वनेभ्यो गह्वरेभ्यश्च सरिद्भ्यश्च महाजवाः।</a-v><a-v>आगच्छद्वानरी सेना पिबन्तीव दिवाकरम्॥ २६</a-v></p>
<p id="4.36.27"><a-v>ये तु त्वरयितुं याता वानराः सर्ववानरान्।</a-v><a-v>ते वीरा हिमवच्छैलं ददृशुस्तं महाद्रुमम्॥ २७</a-v></p>
<p id="4.36.28"><a-v>तस्मिन्गिरिवरे रम्ये यज्ञो महेश्वरः पुरा।</a-v><a-v>सर्वदेवमनस्तोषो बभौ दिव्यो मनोहरः॥ २८</a-v></p>
<p id="4.36.29"><a-v>अन्नविष्यन्दजातानि मूलानि च फलानि च।</a-v><a-v>अमृतस्वादुकल्पानि ददृशुस्तत्र वानराः॥ २९</a-v></p>
<p id="4.36.30"><a-v>तदन्न संभवं दिव्यं फलं मूलं मनोहरम्।</a-v><a-v>यः कश्चित्सकृदश्नाति मासं भवति तर्पितः॥ ३०</a-v></p>
<p id="4.36.31"><a-v>तानि मूलानि दिव्यानि फलानि च फलाशनाः।</a-v><a-v>औषधानि च दिव्यानि जगृहुर्हरियूथपाः॥ ३१</a-v></p>
<p id="4.36.32"><a-v>तस्माच्च यज्ञायतनात्पुष्पाणि सुरभीणि च।</a-v><a-v>आनिन्युर्वानरा गत्वा सुग्रीवप्रियकारणात्॥ ३२</a-v></p>
<p id="4.36.33"><a-v>ते तु सर्वे हरिवराः पृथिव्यां सर्ववानरान्।</a-v><a-v>संचोदयित्वा त्वरितं यूथानां जग्मुरग्रतः॥ ३३</a-v></p>
<p id="4.36.34"><a-v>ते तु तेन मुहूर्तेन यूथपाः शीघ्रकारिणः।</a-v><a-v>किष्किन्धां त्वरया प्राप्ताः सुग्रीवो यत्र वानरः॥ ३४</a-v></p>
<p id="4.36.35"><a-v>ते गृहीत्वौषधीः सर्वाः फलं मूलं च वानराः।</a-v><a-v>तं प्रतिग्राहयामासुर्वचनं चेदमब्रुवन्॥ ३५</a-v></p>
<p id="4.36.36"><a-v>सर्वे परिगताः शैलाः समुद्राश्च वनानि च।</a-v><a-v>पृथिव्यां वानराः सर्वे शासनादुपयान्ति ते॥ ३६</a-v></p>
<p id="4.36.37"><a-v>एवं श्रुत्वा ततो हृष्टः सुग्रीवः प्लवगाधिपः।</a-v><a-v>प्रतिजग्राह च प्रीतस्तेषां सर्वमुपायनम्॥ ३७</a-v></p>
<p><a-v>इति श्रीरामायणे किष्किन्धाकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
