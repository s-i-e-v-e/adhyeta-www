<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/047.sxml"><a-title>वाल्मीकिरामायणम् किष्किन्धाकाण्डम् ४७ सर्गः</a-title><a-meta>
<p>Unique Words: 200</p>
</a-meta><hr><a-sec><p id="4.47.1"><a-v>सहताराङ्गदाभ्यां तु गत्वा स हनुमान्कपिः।</a-v><a-v>सुग्रीवेण यथोद्दिष्टं तं देशमुपचक्रमे॥ १</a-v></p>
<p id="4.47.2"><a-v>स तु दूरमुपागम्य सर्वैस्तैः कपिसत्तमैः।</a-v><a-v>विचिनोति स्म विन्ध्यस्य गुहाश्च गहनानि च॥ २</a-v></p>
<p id="4.47.3"><a-v>पर्वताग्रान्नदीदुर्गान्सरांसि विपुलान्द्रुमान्।</a-v><a-v>वृक्षषण्डांश्च विविधान्पर्वतान्घनपादपान्॥ ३</a-v></p>
<p id="4.47.4"><a-v>अन्वेषमाणास्ते सर्वे वानराः सर्वतो दिशम्।</a-v><a-v>न सीतां ददृशुर्वीरा मैथिलीं जनकात्मजाम्॥ ४</a-v></p>
<p id="4.47.5"><a-v>ते भक्षयन्तो मूलानि फलानि विविधानि च।</a-v><a-v>अन्वेषमाणा दुर्धर्षा न्यवसंस्तत्र तत्र ह।</a-v><a-v>स तु देशो दुरन्वेषो गुहागहनवान्महान्॥ ५</a-v></p>
<p id="4.47.6"><a-v>त्यक्त्वा तु तं तदा देशं सर्वे वै हरियूथपाः।</a-v><a-v>देशमन्यं दुराधर्षं विविशुश्चाकुतोभयाः॥ ६</a-v></p>
<p id="4.47.7"><a-v>यत्र वन्ध्यफला वृक्षा विपुष्पाः पर्णवर्जिताः।</a-v><a-v>निस्तोयाः सरितो यत्र मूलं यत्र सुदुर्लभम्॥ ७</a-v></p>
<p id="4.47.8"><a-v>न सन्ति महिषा यत्र न मृगा न च हस्तिनः।</a-v><a-v>शार्दूलाः पक्षिणो वापि ये चान्ये वनगोचराः॥ ८</a-v></p>
<p id="4.47.9"><a-v>स्निग्धपत्राः स्थले यत्र पद्मिन्यः फुल्लपङ्कजाः।</a-v><a-v>प्रेक्षणीयाः सुगन्धाश्च भ्रमरैश्चापि वर्जिताः॥ ९</a-v></p>
<p id="4.47.10"><a-v>कण्डुर्नाम महाभागः सत्यवादी तपोधनः।</a-v><a-v>महर्षिः परमामर्षी नियमैर्दुष्प्रधर्षणः॥ १०</a-v></p>
<p id="4.47.11"><a-v>तस्य तस्मिन्वने पुत्रो बालको दशवार्षिकः।</a-v><a-v>प्रनष्टो जीवितान्ताय क्रुद्धस्तत्र महामुनिः॥ ११</a-v></p>
<p id="4.47.12"><a-v>तेन धर्मात्मना शप्तं कृत्स्नं तत्र महद्वनम्।</a-v><a-v>अशरण्यं दुराधर्षं मृगपक्षिविवर्जितम्॥ १२</a-v></p>
<p id="4.47.13"><a-v>तस्य ते काननान्तांस्तु गिरीणां कन्दराणि च।</a-v><a-v>प्रभवानि नदीनांच विचिन्वन्ति समाहिताः॥ १३</a-v></p>
<p id="4.47.14"><a-v>तत्र चापि महात्मानो नापश्यञ्जनकात्मजाम्।</a-v><a-v>हर्तारं रावणं वापि सुग्रीवप्रियकारिणः॥ १४</a-v></p>
<p id="4.47.15"><a-v>ते प्रविश्य तु तं भीमं लतागुल्मसमावृतम्।</a-v><a-v>ददृशुः क्रूरकर्माणमसुरं सुरनिर्भयम्॥ १५</a-v></p>
<p id="4.47.16"><a-v>तं दृष्ट्वा वनरा घोरं स्थितं शैलमिवापरम्।</a-v><a-v>गाढं परिहिताः सर्वे दृष्ट्वा तं पर्वतोपमम्॥ १६</a-v></p>
<p id="4.47.17"><a-v>सोऽपि तान्वानरान्सर्वान्नष्टाः स्थेत्यब्रवीद्बली।</a-v><a-v>अभ्यधावत संक्रुद्धो मुष्टिमुद्यम्य संहितम्॥ १७</a-v></p>
<p id="4.47.18"><a-v>तमापतन्तं सहसा वालिपुत्रोऽङ्गदस्तदा।</a-v><a-v>रावणोऽयमिति ज्ञात्वा तलेनाभिजघान ह॥ १८</a-v></p>
<p id="4.47.19"><a-v>स वालिपुत्राभिहतो वक्त्राच्छोणितमुद्वमन्।</a-v><a-v>असुरो न्यपतद्भूमौ पर्यस्त इव पर्वतः॥ १९</a-v></p>
<p id="4.47.20"><a-v>ते तु तस्मिन्निरुच्छ्वासे वानरा जितकाशिनः।</a-v><a-v>व्यचिन्वन्प्रायशस्तत्र सर्वं तद्गिरिगह्वरम्॥ २०</a-v></p>
<p id="4.47.21"><a-v>विचितं तु ततः कृत्वा सर्वे ते काननं पुनः।</a-v><a-v>अन्यदेवापरं घोरं विविशुर्गिरिगह्वरम्॥ २१</a-v></p>
<p id="4.47.22"><a-v>ते विचिन्त्य पुनः खिन्ना विनिष्पत्य समागताः।</a-v><a-v>एकान्ते वृक्षमूले तु निषेदुर्दीनमानसाः॥ २२</a-v></p>
<p><a-v>इति श्रीरामायणे किष्किन्धाकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
