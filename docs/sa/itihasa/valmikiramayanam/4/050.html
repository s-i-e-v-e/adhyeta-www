<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/050.sxml"><a-title>वाल्मीकिरामायणम् किष्किन्धाकाण्डम् ५० सर्गः</a-title><a-meta>
<p>Unique Words: 184</p>
</a-meta><hr><a-sec><p id="4.50.1"><a-v>इत्युक्त्वा हनुमांस्तत्र पुनः कृष्णाजिनाम्बराम्।</a-v><a-v>अब्रवीत्तां महाभागां तापसीं धर्मचारिणीम्॥ १</a-v></p>
<p id="4.50.2"><a-v>इदं प्रविष्टाः सहसा बिलं तिमिरसंवृतम्।</a-v><a-v>क्षुत्पिपासा परिश्रान्ताः परिखिन्नाश्च सर्वशः॥ २</a-v></p>
<p id="4.50.3"><a-v>महद्धिरण्या विवरं प्रविष्टाः स्म पिपासिताः।</a-v><a-v>इमांस्त्वेवं विधान्भावान्विविधानद्भुतोपमान्।</a-v><a-v>दृष्ट्वा वयं प्रव्यथिताः संभ्रान्ता नष्टचेतसः॥ ३</a-v></p>
<p id="4.50.4"><a-v>कस्येमे काञ्चना वृक्षास्तरुणादित्यसंनिभाः।</a-v><a-v>शुचीन्यभ्यवहार्याणि मूलानि च फलानि च॥ ४</a-v></p>
<p id="4.50.5"><a-v>काञ्चनानि विमानानि राजतानि गृहाणि च।</a-v><a-v>तपनीय गवाक्षाणि मणिजालावृतानि च॥ ५</a-v></p>
<p id="4.50.6"><a-v>पुष्पिताः फालवन्तश्च पुण्याः सुरभिगन्धिनः।</a-v><a-v>इमे जाम्बूनदमयाः पादपाः कस्य तेजसा॥ ६</a-v></p>
<p id="4.50.7"><a-v>काञ्चनानि च पद्मानि जातानि विमले जले।</a-v><a-v>कथं मत्स्याश्च सौवर्णा चरन्ति सह कच्छपैः॥ ७</a-v></p>
<p id="4.50.8"><a-v>आत्मानमनुभावं च कस्य चैतत्तपोबलम्।</a-v><a-v>अजानतां नः सर्वेषां सर्वमाख्यातुमर्हसि॥ ८</a-v></p>
<p id="4.50.9"><a-v>एवमुक्ता हनुमता तापसी धर्मचारिणी।</a-v><a-v>प्रत्युवाच हनूमन्तं सर्वभूतहिते रता॥ ९</a-v></p>
<p id="4.50.10"><a-v>मयो नाम महातेजा मायावी दानवर्षभः।</a-v><a-v>तेनेदं निर्मितं सर्वं मायया काञ्चनं वनम्॥ १०</a-v></p>
<p id="4.50.11"><a-v>पुरा दानवमुख्यानां विश्वकर्मा बभूव ह।</a-v><a-v>येनेदं काञ्चनं दिव्यं निर्मितं भवनोत्तमम्॥ ११</a-v></p>
<p id="4.50.12"><a-v>स तु वर्षसहस्राणि तपस्तप्त्वा महावने।</a-v><a-v>पितामहाद्वरं लेभे सर्वमौशसनं धनम्॥ १२</a-v></p>
<p id="4.50.13"><a-v>विधाय सर्वं बलवान्सर्वकामेश्वरस्तदा।</a-v><a-v>उवास सुखितः कालं कंचिदस्मिन्महावने॥ १३</a-v></p>
<p id="4.50.14"><a-v>तमप्सरसि हेमायां सक्तं दानवपुंगवम्।</a-v><a-v>विक्रम्यैवाशनिं गृह्य जघानेशः पुरंदरः॥ १४</a-v></p>
<p id="4.50.15"><a-v>इदं च ब्रह्मणा दत्तं हेमायै वनमुत्तमम्।</a-v><a-v>शाश्वतः कामभोगश्च गृहं चेदं हिरण्मयम्॥ १५</a-v></p>
<p id="4.50.16"><a-v>दुहिता मेरुसावर्णेरहं तस्याः स्वयं प्रभा।</a-v><a-v>इदं रक्षामि भवनं हेमाया वानरोत्तम॥ १६</a-v></p>
<p id="4.50.17"><a-v>मम प्रियसखी हेमा नृत्तगीतविशारदा।</a-v><a-v>तया दत्तवरा चास्मि रक्षामि भवनोत्तमम्॥ १७</a-v></p>
<p id="4.50.18"><a-v>किं कार्यं कस्य वा हेतोः कान्ताराणि प्रपद्यथ।</a-v><a-v>कथं चेदं वनं दुर्गं युष्माभिरुपलक्षितम्॥ १८</a-v></p>
<p id="4.50.19"><a-v>इमान्यभ्यवहार्याणि मूलानि च फलानि च।</a-v><a-v>भुक्त्वा पीत्वा च पानीयं सर्वं मे वक्तुमर्हथ॥ १९</a-v></p>
<p><a-v>इति श्रीरामायणे किष्किन्धाकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
