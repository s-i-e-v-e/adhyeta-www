<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/062.sxml"><a-title>वाल्मीकिरामायणम् किष्किन्धाकाण्डम् ६२ सर्गः</a-title><a-meta>
<p>Unique Words: 152</p>
</a-meta><hr><a-sec><p id="4.62.1"><a-v>एतैरन्यैश्च बहुभिर्वाक्यैर्वाक्यविशारदः।</a-v><a-v>मां प्रशस्याभ्यनुज्ञाप्य प्रविष्टः स स्वमाश्रमम्॥ १</a-v></p>
<p id="4.62.2"><a-v>कन्दरात्तु विसर्पित्वा पर्वतस्य शनैः शनैः।</a-v><a-v>अहं विन्ध्यं समारुह्य भवतः प्रतिपालये॥ २</a-v></p>
<p id="4.62.3"><a-v>अद्य त्वेतस्य कालस्य साग्रं वर्षशतं गतम्।</a-v><a-v>देशकालप्रतीक्षोऽस्मि हृदि कृत्वा मुनेर्वचः॥ ३</a-v></p>
<p id="4.62.4"><a-v>महाप्रस्थानमासाद्य स्वर्गते तु निशाकरे।</a-v><a-v>मां निर्दहति संतापो वितर्कैर्बहुभिर्वृतम्॥ ४</a-v></p>
<p id="4.62.5"><a-v>उत्थितां मरणे बुद्धिं मुनि वाक्यैर्निवर्तये।</a-v><a-v>बुद्धिर्या तेन मे दत्ता प्राणसंरक्षणाय तु।</a-v><a-v>सा मेऽपनयते दुःखं दीप्तेवाग्निशिखा तमः॥ ५</a-v></p>
<p id="4.62.6"><a-v>बुध्यता च मया वीर्यं रावणस्य दुरात्मनः।</a-v><a-v>पुत्रः संतर्जितो वाग्भिर्न त्राता मैथिली कथम्॥ ६</a-v></p>
<p id="4.62.7"><a-v>तस्या विलपितं श्रुत्वा तौ च सीता विनाकृतौ।</a-v><a-v>न मे दशरथस्नेहात्पुत्रेणोत्पादितं प्रियम्॥ ७</a-v></p>
<p id="4.62.8"><a-v>तस्य त्वेवं ब्रुवाणस्य संपातेर्वानरैः सह।</a-v><a-v>उत्पेततुस्तदा पक्षौ समक्षं वनचारिणाम्॥ ८</a-v></p>
<p id="4.62.9"><a-v>स दृष्ट्वा स्वां तनुं पक्षैरुद्गतैररुणच्छदैः।</a-v><a-v>प्रहर्षमतुलं लेभे वानरांश्चेदमब्रवीत्॥ ९</a-v></p>
<p id="4.62.10"><a-v>निशाकरस्य महर्षेः प्रभावादमितात्मनः।</a-v><a-v>आदित्यरश्मिनिर्दग्धौ पक्षौ मे पुनरुत्थितौ॥ १०</a-v></p>
<p id="4.62.11"><a-v>यौवने वर्तमानस्य ममासीद्यः पराक्रमः।</a-v><a-v>तमेवाद्यावगच्छामि बलं पौरुषमेव च॥ ११</a-v></p>
<p id="4.62.12"><a-v>सर्वथा क्रियतां यत्नः सीतामधिगमिष्यथ।</a-v><a-v>पक्षलाभो ममायं वः सिद्धिप्रत्यय कारकः॥ १२</a-v></p>
<p id="4.62.13"><a-v>इत्युक्त्वा तान्हरीन्सर्वान्संपातिः पततां वरः।</a-v><a-v>उत्पपात गिरेः शृङ्गाज्जिज्ञासुः खगमो गतिम्॥ १३</a-v></p>
<p id="4.62.14"><a-v>तस्य तद्वचनं श्रुत्वा प्रीतिसंहृष्टमानसाः।</a-v><a-v>बभूवुर्हरिशार्दूला विक्रमाभ्युदयोन्मुखाः॥ १४</a-v></p>
<p id="4.62.15"><a-v>अथ पवनसमानविक्रमाः</a-v><a-v>प्लवगवराः प्रतिलब्ध पौरुषाः।</a-v><a-v>अभिजिदभिमुखां दिशं ययु</a-v><a-v>र्जनकसुता परिमार्गणोन्मुखाः॥ १५</a-v></p>
<p><a-v>इति श्रीरामायणे किष्किन्धाकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
