<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/019.sxml"><a-title>वाल्मीकिरामायणम् किष्किन्धाकाण्डम् १९ सर्गः</a-title><a-meta>
<p>Unique Words: 260</p>
</a-meta><hr><a-sec><p id="4.19.1"><a-v>स वानरमहाराजः शयानः शरविक्षतः।</a-v><a-v>प्रत्युक्तो हेतुमद्वाक्यैर्नोत्तरं प्रत्यपद्यत॥ १</a-v></p>
<p id="4.19.2"><a-v>अश्मभिः परिभिन्नाङ्गः पादपैराहतो भृशम्।</a-v><a-v>रामबाणेन चाक्रान्तो जीवितान्ते मुमोह सः॥ २</a-v></p>
<p id="4.19.3"><a-v>तं भार्याबाणमोक्षेण रामदत्तेन संयुगे।</a-v><a-v>हतं प्लवगशार्दूलं तारा शुश्राव वालिनम्॥ ३</a-v></p>
<p id="4.19.4"><a-v>सा सपुत्राप्रियं श्रुत्वा वधं भर्तुः सुदारुणम्।</a-v><a-v>निष्पपात भृशं त्रस्ता विविधाद्गिरिगह्वरात्॥ ४</a-v></p>
<p id="4.19.5"><a-v>ये त्वङ्गदपरीवारा वानरा हि महाबलाः।</a-v><a-v>ते सकार्मुकमालोक्य रामं त्रस्ताः प्रदुद्रुवुः॥ ५</a-v></p>
<p id="4.19.6"><a-v>सा ददर्श ततस्त्रस्तान्हरीनापततो द्रुतम्।</a-v><a-v>यूथादिव परिभ्रष्टान्मृगान्निहतयूथपान्॥ ६</a-v></p>
<p id="4.19.7"><a-v>तानुवाच समासाद्य दुःखितान्दुःखिता सती।</a-v><a-v>राम वित्रासितान्सर्वाननुबद्धानिवेषुभिः॥ ७</a-v></p>
<p id="4.19.8"><a-v>वानरा राजसिंहस्य यस्य यूयं पुरःसराः।</a-v><a-v>तं विहाय सुवित्रस्ताः कस्माद्द्रवत दुर्गताः॥ ८</a-v></p>
<p id="4.19.9"><a-v>राज्यहेतोः स चेद्भ्राता भ्राता रौद्रेण पातितः।</a-v><a-v>रामेण प्रसृतैर्दूरान्मार्गणैर्दूर पातिभिः॥ ९</a-v></p>
<p id="4.19.10"><a-v>कपिपत्न्या वचः श्रुत्वा कपयः कामरूपिणः।</a-v><a-v>प्राप्तकालमविश्लिष्टमूचुर्वचनमङ्गनाम्॥ १०</a-v></p>
<p id="4.19.11"><a-v>जीव पुत्रे निवर्तस्य पुत्रं रक्षस्व चान्दगम्।</a-v><a-v>अन्तको राम रूपेण हत्वा नयति वालिनम्॥ ११</a-v></p>
<p id="4.19.12"><a-v>क्षिप्तान्वृक्षान्समाविध्य विपुलाश्च शिलास्तथा।</a-v><a-v>वाली वज्रसमैर्बाणैर्वज्रेणेव निपातितः॥ १२</a-v></p>
<p id="4.19.13"><a-v>अभिद्रुतमिदं सर्वं विद्रुतं प्रसृतं बलम्।</a-v><a-v>अस्मिन्प्लवगशार्दूले हते शक्रसमप्रभे॥ १३</a-v></p>
<p id="4.19.14"><a-v>रक्ष्यतां नगरं शूरैरङ्गदश्चाभिषिच्यताम्।</a-v><a-v>पदस्थं वालिनः पुत्रं भजिष्यन्ति प्लवंगमाः॥ १४</a-v></p>
<p id="4.19.15"><a-v>अथ वा रुचिरं स्थानमिह ते रुचिरानने।</a-v><a-v>आविशन्ति हि दुर्गाणि क्षिप्रमद्यैव वानराः॥ १५</a-v></p>
<p id="4.19.16"><a-v>अभार्याः सह भार्याश्च सन्त्यत्र वनचारिणः।</a-v><a-v>लुब्धेभ्यो विप्रयुक्तेभ्यः स्वेभ्यो नस्तुमुलं भयम्॥ १६</a-v></p>
<p id="4.19.17"><a-v>अल्पान्तरगतानां तु श्रुत्वा वचनमङ्गना।</a-v><a-v>आत्मनः प्रतिरूपं सा बभाषे चारुहासिनी॥ १७</a-v></p>
<p id="4.19.18"><a-v>पुत्रेण मम किं कार्यं किं राज्येन किमात्मना।</a-v><a-v>कपिसिंहे महाभागे तस्मिन्भर्तरि नश्यति॥ १८</a-v></p>
<p id="4.19.19"><a-v>पादमूलं गमिष्यामि तस्यैवाहं महात्मनः।</a-v><a-v>योऽसौ रामप्रयुक्तेन शरेण विनिपातितः॥ १९</a-v></p>
<p id="4.19.20"><a-v>एवमुक्त्वा प्रदुद्राव रुदती शोककर्शिता।</a-v><a-v>शिरश्चोरश्च बाहुभ्यां दुःखेन समभिघ्नती॥ २०</a-v></p>
<p id="4.19.21"><a-v>आव्रजन्ती ददर्शाथ पतिं निपतितं भुवि।</a-v><a-v>हन्तारं दानवेन्द्राणां समरेष्वनिवर्तिनाम्॥ २१</a-v></p>
<p id="4.19.22"><a-v>क्षेप्तारं पर्वतेन्द्राणां वज्राणामिव वासवम्।</a-v><a-v>महावातसमाविष्टं महामेघौघनिःस्वनम्॥ २२</a-v></p>
<p id="4.19.23"><a-v>शक्रतुल्यपराक्रान्तं वृष्ट्वेवोपरतं घनम्।</a-v><a-v>नर्दन्तं नर्दतां भीमं शूरं शूरेण पातितम्॥ २३</a-v></p>
<p id="4.19.24"><a-v>शार्दूलेनामिषस्यार्थे मृगराजं यथा हतम्।</a-v><a-v>अर्चितं सर्वलोकस्य सपताकं सवेदिकम्॥ २४</a-v></p>
<p id="4.19.25"><a-v>नागहेतोः सुपर्णेन चैत्यमुन्मथितं यथा।</a-v><a-v>अवष्टभ्यावतिष्ठन्तं ददर्श धनुरूर्जितम्॥ २५</a-v></p>
<p id="4.19.26"><a-v>रामं रामानुजं चैव भर्तुश्चैवानुजं शुभा।</a-v><a-v>तानतीत्य समासाद्य भर्तारं निहतं रणे॥ २६</a-v></p>
<p id="4.19.27"><a-v>समीक्ष्य व्यथिता भूमौ संभ्रान्ता निपपात ह।</a-v><a-v>सुप्तेव पुनरुत्थाय आर्यपुत्रेति क्रोशती॥ २७</a-v></p>
<p id="4.19.28"><a-v>रुरोद सा पतिं दृष्ट्वा संदितं मृत्युदामभिः।</a-v><a-v>तामवेक्ष्य तु सुग्रीवः क्रोशन्तीं कुररीमिव॥ २८</a-v></p>
<p id="4.19.29"><a-v>विषादमगमत्कष्टं दृष्ट्वा चाङ्गदमागतम्॥ २९</a-v></p>
<p><a-v>इति श्रीरामायणे किष्किन्धाकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
