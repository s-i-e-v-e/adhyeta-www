<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/005.sxml"><a-title>वाल्मीकिरामायणम् किष्किन्धाकाण्डम् ५ सर्गः</a-title><a-meta>
<p>Unique Words: 177</p>
</a-meta><hr><a-sec><p id="4.5.1"><a-v>ऋश्यमूकात्तु हनुमान्गत्वा तं मलयं गिरम्।</a-v><a-v>आचचक्षे तदा वीरौ कपिराजाय राघवौ॥ १</a-v></p>
<p id="4.5.2"><a-v>अयं रामो महाप्राज्ञः संप्राप्तो दृढविक्रमः।</a-v><a-v>लक्ष्मणेन सह भ्रात्रा रामोऽयं सत्यविक्रमः॥ २</a-v></p>
<p id="4.5.3"><a-v>इक्ष्वाकूणां कुले जातो रामो दशरथात्मजः।</a-v><a-v>धर्मे निगदितश्चैव पितुर्निर्देशपालकः॥ ३</a-v></p>
<p id="4.5.4"><a-v>तस्यास्य वसतोऽरण्ये नियतस्य महात्मनः।</a-v><a-v>रक्षसापहृता भार्या स त्वां शरणमागतः॥ ४</a-v></p>
<p id="4.5.5"><a-v>राजसूयाश्वमेधैश्च वह्निर्येनाभितर्पितः।</a-v><a-v>दक्षिणाश्च तथोत्सृष्टा गावः शतसहस्रशः॥ ५</a-v></p>
<p id="4.5.6"><a-v>तपसा सत्यवाक्येन वसुधा येन पालिता।</a-v><a-v>स्त्रीहेतोस्तस्य पुत्रोऽयं रामस्त्वां शरणं गतः॥ ६</a-v></p>
<p id="4.5.7"><a-v>भवता सख्यकामौ तौ भ्रातरौ रामलक्ष्मणौ।</a-v><a-v>प्रतिगृह्यार्चयस्वेमौ पूजनीयतमावुभौ॥ ७</a-v></p>
<p id="4.5.8"><a-v>श्रुत्वा हनुमतो वाक्यं सुग्रीवो हृष्टमानसः।</a-v><a-v>भयं स राघवाद्घोरं प्रजहौ विगतज्वरः॥ ८</a-v></p>
<p id="4.5.9"><a-v>स कृत्वा मानुषं रूपं सुग्रीवः प्लवगाधिपः।</a-v><a-v>दर्शनीयतमो भूत्वा प्रीत्या प्रोवाच राघवम्॥ ९</a-v></p>
<p id="4.5.10"><a-v>भवान्धर्मविनीतश्च विक्रान्तः सर्ववत्सलः।</a-v><a-v>आख्याता वायुपुत्रेण तत्त्वतो मे भवद्गुणाः॥ १०</a-v></p>
<p id="4.5.11"><a-v>तन्ममैवैष सत्कारो लाभश्चैवोत्तमः प्रभो।</a-v><a-v>यत्त्वमिच्छसि सौहार्दं वानरेण मया सह॥ ११</a-v></p>
<p id="4.5.12"><a-v>रोचते यदि वा सख्यं बाहुरेष प्रसारितः।</a-v><a-v>गृह्यतां पाणिना पाणिर्मर्यादा वध्यतां ध्रुवा॥ १२</a-v></p>
<p id="4.5.13"><a-v>एतत्तु वचनं श्रुत्वा सुग्रीवस्य सुभाषितम्।</a-v><a-v>संप्रहृष्टमना हस्तं पीडयामास पाणिना।</a-v><a-v>हृद्यं सौहृदमालम्ब्य पर्यष्वजत पीडितम्॥ १३</a-v></p>
<p id="4.5.14"><a-v>ततो हनूमान्संत्यज्य भिक्षुरूपमरिंदमः।</a-v><a-v>काष्ठयोः स्वेन रूपेण जनयामास पावकम्॥ १४</a-v></p>
<p id="4.5.15"><a-v>दीप्यमानं ततो वह्निं पुष्पैरभ्यर्च्य सत्कृतम्।</a-v><a-v>तयोर्मध्ये तु सुप्रीतो निदधे सुसमाहितः॥ १५</a-v></p>
<p id="4.5.16"><a-v>ततोऽग्निं दीप्यमानं तौ चक्रतुश्च प्रदक्षिणम्।</a-v><a-v>सुग्रीवो राघवश्चैव वयस्यत्वमुपागतौ॥ १६</a-v></p>
<p id="4.5.17"><a-v>ततः सुप्रीत मनसौ तावुभौ हरिराघवौ।</a-v><a-v>अन्योन्यमभिवीक्षन्तौ न तृप्तिमुपजग्मतुः॥ १७</a-v></p>
<p id="4.5.18"><a-v>ततः सर्वार्थविद्वांसं रामं दशरथात्मजम्।</a-v><a-v>सुग्रीवः प्राह तेजस्वी वाक्यमेकमनास्तदा॥ १८</a-v></p>
<p><a-v>इति श्रीरामायणे किष्किन्धाकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
