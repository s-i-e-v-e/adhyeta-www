<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/012.sxml"><a-title>वाल्मीकिरामायणम् किष्किन्धाकाण्डम् १२ सर्गः</a-title><a-meta>
<p>Unique Words: 347</p>
</a-meta><hr><a-sec><p id="4.12.1"><a-v>एतच्च वचनं श्रुत्वा सुग्रीवेण सुभाषितम्।</a-v><a-v>प्रत्ययार्थं महातेजा रामो जग्राह कार्मुकम्॥ १</a-v></p>
<p id="4.12.2"><a-v>स गृहीत्वा धनुर्घोरं शरमेकं च मानदः।</a-v><a-v>सालानुद्दिश्य चिक्षेप ज्यास्वनैः पूरयन्दिशः॥ २</a-v></p>
<p id="4.12.3"><a-v>स विसृष्टो बलवता बाणः स्वर्णपरिष्कृतः।</a-v><a-v>भित्त्वा सालान्गिरिप्रस्थे सप्त भूमिं विवेश ह॥ ३</a-v></p>
<p id="4.12.4"><a-v>प्रविष्टस्तु मुहूर्तेन रसां भित्त्वा महाजवः।</a-v><a-v>निष्पत्य च पुनस्तूर्णं स्वतूणीं प्रविवेश ह॥ ४</a-v></p>
<p id="4.12.5"><a-v>तान्दृष्ट्वा सप्त निर्भिन्नान्सालान्वानरपुंगवः।</a-v><a-v>रामस्य शरवेगेन विस्मयं परमं गतः॥ ५</a-v></p>
<p id="4.12.6"><a-v>स मूर्ध्ना न्यपतद्भूमौ प्रलम्बीकृतभूषणः।</a-v><a-v>सुग्रीवः परमप्रीतो राघवाय कृताञ्जलिः॥ ६</a-v></p>
<p id="4.12.7"><a-v>इदं चोवाच धर्मज्ञं कर्मणा तेन हर्षितः।</a-v><a-v>रामं सर्वास्त्रविदुषां श्रेष्ठं शूरमवस्थितम्॥ ७</a-v></p>
<p id="4.12.8"><a-v>सेन्द्रानपि सुरान्सर्वांस्त्वं बाणैः पुरुषर्षभ।</a-v><a-v>समर्थः समरे हन्तुं किं पुनर्वालिनं प्रभो॥ ८</a-v></p>
<p id="4.12.9"><a-v>येन सप्त महासाला गिरिर्भूमिश्च दारिताः।</a-v><a-v>बाणेनैकेन काकुत्स्थ स्थाता ते को रणाग्रतः॥ ९</a-v></p>
<p id="4.12.10"><a-v>अद्य मे विगतः शोकः प्रीतिरद्य परा मम।</a-v><a-v>सुहृदं त्वां समासाद्य महेन्द्रवरुणोपमम्॥ १०</a-v></p>
<p id="4.12.11"><a-v>तमद्यैव प्रियार्थं मे वैरिणं भ्रातृरूपिणम्।</a-v><a-v>वालिनं जहि काकुत्स्थ मया बद्धोऽयमञ्जलिः॥ ११</a-v></p>
<p id="4.12.12"><a-v>ततो रामः परिष्वज्य सुग्रीवं प्रियदर्शनम्।</a-v><a-v>प्रत्युवाच महाप्राज्ञो लक्ष्मणानुमतं वचः॥ १२</a-v></p>
<p id="4.12.13"><a-v>अस्माद्गच्छाम किष्किन्धां क्षिप्रं गच्छ त्वमग्रतः।</a-v><a-v>गत्वा चाह्वय सुग्रीव वालिनं भ्रातृगन्धिनम्॥ १३</a-v></p>
<p id="4.12.14"><a-v>सर्वे ते त्वरितं गत्वा किष्किन्धां वालिनः पुरीम्।</a-v><a-v>वृक्षैरात्मानमावृत्य व्यतिष्ठन्गहने वने॥ १४</a-v></p>
<p id="4.12.15"><a-v>सुग्रीवो व्यनदद्घोरं वालिनो ह्वानकारणात्।</a-v><a-v>गाढं परिहितो वेगान्नादैर्भिन्दन्निवाम्बरम्॥ १५</a-v></p>
<p id="4.12.16"><a-v>तं श्रुत्वा निनदं भ्रातुः क्रुद्धो वाली महाबलः।</a-v><a-v>निष्पपात सुसंरब्धो भास्करोऽस्ततटादिव॥ १६</a-v></p>
<p id="4.12.17"><a-v>ततः सुतुमुलं युद्धं वालिसुग्रीवयोरभूत्।</a-v><a-v>गगने ग्रहयोर्घोरं बुधाङ्गारकयोरिव॥ १७</a-v></p>
<p id="4.12.18"><a-v>तलैरशनिकल्पैश्च वज्रकल्पैश्च मुष्टिभिः।</a-v><a-v>जघ्नतुः समरेऽन्योन्यं भ्रातरौ क्रोधमूर्छितौ॥ १८</a-v></p>
<p id="4.12.19"><a-v>ततो रामो धनुष्पाणिस्तावुभौ समुदीक्ष्य तु।</a-v><a-v>अन्योन्यसदृशौ वीरावुभौ देवाविवाश्विनौ॥ १९</a-v></p>
<p id="4.12.20"><a-v>यन्नावगच्छत्सुग्रीवं वालिनं वापि राघवः।</a-v><a-v>ततो न कृतवान्बुद्धिं मोक्तुमन्तकरं शरम्॥ २०</a-v></p>
<p id="4.12.21"><a-v>एतस्मिन्नन्तरे भग्नः सुग्रीवस्तेन वालिना।</a-v><a-v>अपश्यन्राघवं नाथमृश्यमूकं प्रदुद्रुवे॥ २१</a-v></p>
<p id="4.12.22"><a-v>क्लान्तो रुधिरसिक्ताङ्गः प्रहारैर्जर्जरीकृतः।</a-v><a-v>वालिनाभिद्रुतः क्रोधात्प्रविवेश महावनम्॥ २२</a-v></p>
<p id="4.12.23"><a-v>तं प्रविष्टं वनं दृष्ट्वा वाली शापभयात्ततः।</a-v><a-v>मुक्तो ह्यसि त्वमित्युक्त्वा स निवृत्तो महाबलः॥ २३</a-v></p>
<p id="4.12.24"><a-v>राघवोऽपि सह भ्रात्रा सह चैव हनूमता।</a-v><a-v>तदेव वनमागच्छत्सुग्रीवो यत्र वानरः॥ २४</a-v></p>
<p id="4.12.25"><a-v>तं समीक्ष्यागतं रामं सुग्रीवः सहलक्ष्मणम्।</a-v><a-v>ह्रीमान्दीनमुवाचेदं वसुधामवलोकयन्॥ २५</a-v></p>
<p id="4.12.26"><a-v>आह्वयस्वेति मामुक्त्वा दर्शयित्वा च विक्रमम्।</a-v><a-v>वैरिणा घातयित्वा च किमिदानीं त्वया कृतम्॥ २६</a-v></p>
<p id="4.12.27"><a-v>तामेव वेलां वक्तव्यं त्वया राघव तत्त्वतः।</a-v><a-v>वालिनं न निहन्मीति ततो नाहमितो व्रजे॥ २७</a-v></p>
<p id="4.12.28"><a-v>तस्य चैवं ब्रुवाणस्य सुग्रीवस्य महात्मनः।</a-v><a-v>करुणं दीनया वाचा राघवः पुनरब्रवीत्॥ २८</a-v></p>
<p id="4.12.29"><a-v>सुग्रीव श्रूयतां तातः क्रोधश्च व्यपनीयताम्।</a-v><a-v>कारणं येन बाणोऽयं न मया स विसर्जितः॥ २९</a-v></p>
<p id="4.12.30"><a-v>अलंकारेण वेषेण प्रमाणेन गतेन च।</a-v><a-v>त्वं च सुग्रीव वाली च सदृशौ स्थः परस्परम्॥ ३०</a-v></p>
<p id="4.12.31"><a-v>स्वरेण वर्चसा चैव प्रेक्षितेन च वानर।</a-v><a-v>विक्रमेण च वाक्यैश्च व्यक्तिं वां नोपलक्षये॥ ३१</a-v></p>
<p id="4.12.32"><a-v>ततोऽहं रूपसादृश्यान्मोहितो वानरोत्तम।</a-v><a-v>नोत्सृजामि महावेगं शरं शत्रुनिबर्हणम्॥ ३२</a-v></p>
<p id="4.12.33"><a-v>एतन्मुहूर्ते तु मया पश्य वालिनमाहवे।</a-v><a-v>निरस्तमिषुणैकेन वेष्टमानं महीतले॥ ३३</a-v></p>
<p id="4.12.34"><a-v>अभिज्ञानं कुरुष्व त्वमात्मनो वानरेश्वर।</a-v><a-v>येन त्वामभिजानीयां द्वन्द्वयुद्धमुपागतम्॥ ३४</a-v></p>
<p id="4.12.35"><a-v>गजपुष्पीमिमां फुल्लामुत्पाट्य शुभलक्षणाम्।</a-v><a-v>कुरु लक्ष्मण कण्ठेऽस्य सुग्रीवस्य महात्मनः॥ ३५</a-v></p>
<p id="4.12.36"><a-v>ततो गिरितटे जातामुत्पाट्य कुसुमायुताम्।</a-v><a-v>लक्ष्मणो गजपुष्पीं तां तस्य कण्ठे व्यसर्जयत्॥ ३६</a-v></p>
<p id="4.12.37"><a-v>स तथा शुशुभे श्रीमाँल्लतया कण्ठसक्तया।</a-v><a-v>मालयेव बलाकानां ससंध्य इव तोयदः॥ ३७</a-v></p>
<p id="4.12.38"><a-v>विभ्राजमानो वपुषा रामवाक्यसमाहितः।</a-v><a-v>जगाम सह रामेण किष्किन्धां वालिपालिताम्॥ ३८</a-v></p>
<p><a-v>इति श्रीरामायणे किष्किन्धाकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
