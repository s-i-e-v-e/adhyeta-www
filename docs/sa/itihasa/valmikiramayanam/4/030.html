<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/030.sxml"><a-title>वाल्मीकिरामायणम् किष्किन्धाकाण्डम् ३० सर्गः</a-title><a-meta>
<p>Unique Words: 370</p>
</a-meta><hr><a-sec><p id="4.30.1"><a-v>स कामिनं दीनमदीनसत्त्वः शोकाभिपन्नं समुदीर्णकोपम्।</a-v><a-v>नरेन्द्रसूनुर्नरदेवपुत्रं रामानुजः पूर्वजमित्युवाच॥ १</a-v></p>
<p id="4.30.2"><a-v>न वानरः स्थास्यति साधुवृत्ते न मंस्यते कार्यफलानुषङ्गान्।</a-v><a-v>न भक्ष्यते वानरराज्यलक्ष्मीं तथा हि नाभिक्रमतेऽस्य बुद्धिः॥ २</a-v></p>
<p id="4.30.3"><a-v>मतिक्षयाद्ग्राम्यसुखेषु सक्त स्तव प्रसादाप्रतिकारबुद्धिः।</a-v><a-v>हतोऽग्रजं पश्यतु वालिनं स न राज्यमेवं विगुणस्य देयम्॥ ३</a-v></p>
<p id="4.30.4"><a-v>न धारये कोपमुदीर्णवेगं निहन्मि सुग्रीवमसत्यमद्य।</a-v><a-v>हरिप्रवीरैः सह वालिपुत्रो नरेन्द्रपत्न्या विचयं करोतु॥ ४</a-v></p>
<p id="4.30.5"><a-v>तमात्तबाणासनमुत्पतन्तं निवेदितार्थं रणचण्डकोपम्।</a-v><a-v>उवच रामः परवीरहन्ता स्ववेक्षितं सानुनयं च वाक्यम्॥ ५</a-v></p>
<p id="4.30.6"><a-v>न हि वै त्वद्विधो लोके पापमेवं समाचरेत्।</a-v><a-v>पापमार्येण यो हन्ति स वीरः पुरुषोत्तमः॥ ६</a-v></p>
<p id="4.30.7"><a-v>नेदमद्य त्वया ग्राह्यं साधुवृत्तेन लक्ष्मण।</a-v><a-v>तां प्रीतिमनुवर्तस्व पूर्ववृत्तं च संगतम्॥ ७</a-v></p>
<p id="4.30.8"><a-v>सामोपहितया वाचा रूक्षाणि परिवर्जयन्।</a-v><a-v>वक्तुमर्हसि सुग्रीवं व्यतीतं कालपर्यये॥ ८</a-v></p>
<p id="4.30.9"><a-v>सोऽ ग्रजेनानुशिष्टार्थो यथावत्पुरुषर्षभः।</a-v><a-v>प्रविवेश पुरीं वीरो लक्ष्मणः परवीरहा॥ ९</a-v></p>
<p id="4.30.10"><a-v>ततः शुभमतिः प्राज्ञो भ्रातुः प्रियहिते रतः।</a-v><a-v>लक्ष्मणः प्रतिसंरब्धो जगाम भवनं कपेः॥ १०</a-v></p>
<p id="4.30.11"><a-v>शक्रबाणासनप्रख्यं धनुः कालान्तकोपमः।</a-v><a-v>प्रगृह्य गिरिशृङ्गाभं मन्दरः सानुमानिव॥ ११</a-v></p>
<p id="4.30.12"><a-v>यथोक्तकारी वचनमुत्तरं चैव सोत्तरम्।</a-v><a-v>बृहस्पतिसमो बुद्ध्या मत्त्वा रामानुजस्तदा॥ १२</a-v></p>
<p id="4.30.13"><a-v>कामक्रोधसमुत्थेन भ्रातुः कोपाग्निना वृतः।</a-v><a-v>प्रभञ्जन इवाप्रीतः प्रययौ लक्ष्मणस्तदा॥ १३</a-v></p>
<p id="4.30.14"><a-v>सालतालाश्वकर्णांश्च तरसा पातयन्बहून्।</a-v><a-v>पर्यस्यन्गिरिकूटानि द्रुमानन्यांश्च वेगतः॥ १४</a-v></p>
<p id="4.30.15"><a-v>शिलाश्च शकलीकुर्वन्पद्भ्यां गज इवाशुगः।</a-v><a-v>दूरमेकपदं त्यक्त्वा ययौ कार्यवशाद्द्रुतम्॥ १५</a-v></p>
<p id="4.30.16"><a-v>तामपश्यद्बलाकीर्णां हरिराजमहापुरीम्।</a-v><a-v>दुर्गामिक्ष्वाकुशार्दूलः किष्किन्धां गिरिसंकटे॥ १६</a-v></p>
<p id="4.30.17"><a-v>रोषात्प्रस्फुरमाणौष्ठः सुग्रीवं प्रति कल्ष्मणः।</a-v><a-v>ददर्श वानरान्भीमान्किष्किन्धाया बहिश्चरान्॥ १७</a-v></p>
<p id="4.30.18"><a-v>शैलशृङ्गाणि शतशः प्रवृद्धांश्च महीरुहान्।</a-v><a-v>जगृहुः कुञ्जरप्रख्या वानराः पर्वतान्तरे॥ १८</a-v></p>
<p id="4.30.19"><a-v>तान्गृहीतप्रहरणान्हरीन्दृष्ट्वा तु लक्ष्मणः।</a-v><a-v>बभूव द्विगुणं क्रुद्धो बह्विन्धन इवानलः॥ १९</a-v></p>
<p id="4.30.20"><a-v>तं ते भयपरीताङ्गाः क्रुद्धं दृष्ट्वा प्लवंगमाः।</a-v><a-v>कालमृत्युयुगान्ताभं शतशो विद्रुता दिशः॥ २०</a-v></p>
<p id="4.30.21"><a-v>ततः सुग्रीवभवनं प्रविश्य हरिपुंगवाः।</a-v><a-v>क्रोधमागमनं चैव लक्ष्मणस्य न्यवेदयन्॥ २१</a-v></p>
<p id="4.30.22"><a-v>तारया सहितः कामी सक्तः कपिवृषो रहः।</a-v><a-v>न तेषां कपिवीराणां शुश्राव वचनं तदा॥ २२</a-v></p>
<p id="4.30.23"><a-v>ततः सचिवसंदिष्टा हरयो रोमहर्षणाः।</a-v><a-v>गिरिकुञ्जरमेघाभा नगर्या निर्ययुस्तदा॥ २३</a-v></p>
<p id="4.30.24"><a-v>नखदंष्ट्रायुधा घोराः सर्वे विकृतदर्शनाः।</a-v><a-v>सर्वे शार्दूलदर्पाश्च सर्वे च विकृताननाः॥ २४</a-v></p>
<p id="4.30.25"><a-v>दशनागबलाः केचित्केचिद्दशगुणोत्तराः।</a-v><a-v>केचिन्नागसहस्रस्य बभूवुस्तुल्यविक्रमाः॥ २५</a-v></p>
<p id="4.30.26"><a-v>कृत्स्नां हि कपिभिर्व्याप्तां द्रुमहस्तैर्महाबलैः।</a-v><a-v>अपश्यल्लक्ष्मणः क्रुद्धः किष्किन्धां तां दुरासदम्॥ २६</a-v></p>
<p id="4.30.27"><a-v>ततस्ते हरयः सर्वे प्राकारपरिखान्तरात्।</a-v><a-v>निष्क्रम्योदग्रसत्त्वास्तु तस्थुराविष्कृतं तदा॥ २७</a-v></p>
<p id="4.30.28"><a-v>सुग्रीवस्य प्रमादं च पूर्वजं चार्तमात्मवान्।</a-v><a-v>बुद्ध्वा कोपवशं वीरः पुनरेव जगाम सः॥ २८</a-v></p>
<p id="4.30.29"><a-v>स दीर्घोष्णमहोच्छ्वासः कोपसंरक्तलोचनः।</a-v><a-v>बभूव नरशार्दूलसधूम इव पावकः॥ २९</a-v></p>
<p id="4.30.30"><a-v>बाणशल्यस्फुरज्जिह्वः सायकासनभोगवान्।</a-v><a-v>स्वतेजोविषसंघातः पञ्चास्य इव पन्नगः॥ ३०</a-v></p>
<p id="4.30.31"><a-v>तं दीप्तमिव कालाग्निं नागेन्द्रमिव कोपितम्।</a-v><a-v>समासाद्याङ्गदस्त्रासाद्विषादमगमद्भृशम्॥ ३१</a-v></p>
<p id="4.30.32"><a-v>सोऽङ्गदं रोषताम्राक्षः संदिदेश महायशाः।</a-v><a-v>सुग्रीवः कथ्यतां वत्स ममागमनमित्युत॥ ३२</a-v></p>
<p id="4.30.33"><a-v>एष रामानुजः प्राप्तस्त्वत्सकाशमरिंदमः।</a-v><a-v>भ्रातुर्व्यसनसंतप्तो द्वारि तिष्ठति लक्ष्मणः॥ ३३</a-v></p>
<p id="4.30.34"><a-v>लक्ष्मणस्य वचः श्रुत्वा शोकाविष्टोऽङ्गदोऽब्रवीत्।</a-v><a-v>पितुः समीपमागम्य सौमित्रिरयमागतः॥ ३४</a-v></p>
<p id="4.30.35"><a-v>ते महौघनिभं दृष्ट्वा वज्राशनिसमस्वनम्।</a-v><a-v>सिंहनादं समं चक्रुर्लक्ष्मणस्य समीपतः॥ ३५</a-v></p>
<p id="4.30.36"><a-v>तेन शब्देन महता प्रत्यबुध्यत वानरः।</a-v><a-v>मदविह्वलताम्राक्षो व्याकुलस्रग्विभूषणः॥ ३६</a-v></p>
<p id="4.30.37"><a-v>अथाङ्गदवचः श्रुत्वा तेनैव च समागतौ।</a-v><a-v>मन्त्रिणो वानरेन्द्रस्य संमतोदारदर्शिनौ॥ ३७</a-v></p>
<p id="4.30.38"><a-v>प्लक्षश्चैव प्रभावश्च मन्त्रिणावर्थधर्मयोः।</a-v><a-v>वक्तुमुच्चावचं प्राप्तं लक्ष्मणं तौ शशंसतुः॥ ३८</a-v></p>
<p id="4.30.39"><a-v>प्रसादयित्वा सुग्रीवं वचनैः सामनिश्चितैः।</a-v><a-v>आसीनं पर्युपासीनौ यथा शक्रं मरुत्पतिम्॥ ३९</a-v></p>
<p id="4.30.40"><a-v>सत्यसंधौ महाभागौ भ्रातरौ रामलक्ष्मणौ।</a-v><a-v>वयस्य भावं संप्राप्तौ राज्यार्हौ राज्यदायिनौ॥ ४०</a-v></p>
<p id="4.30.41"><a-v>तयोरेको धनुष्पाणिर्द्वारि तिष्ठति लक्ष्मणः।</a-v><a-v>यस्य भीताः प्रवेपन्ते नादान्मुञ्चन्ति वानराः॥ ४१</a-v></p>
<p id="4.30.42"><a-v>स एष राघवभ्राता लक्ष्मणो वाक्यसारथिः।</a-v><a-v>व्यवसाय रथः प्राप्तस्तस्य रामस्य शासनात्॥ ४२</a-v></p>
<p id="4.30.43"><a-v>तस्य मूर्ध्ना प्रणम्य त्वं सपुत्रः सह बन्धुभिः।</a-v><a-v>राजंस्तिष्ठ स्वसमये भव सत्यप्रतिश्रवः॥ ४३</a-v></p>
<p><a-v>इति श्रीरामायणे किष्किन्धाकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
