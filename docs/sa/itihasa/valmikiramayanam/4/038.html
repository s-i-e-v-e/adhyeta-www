<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/038.sxml"><a-title>वाल्मीकिरामायणम् किष्किन्धाकाण्डम् ३८ सर्गः</a-title><a-meta>
<p>Unique Words: 291</p>
</a-meta><hr><a-sec><p id="4.38.1"><a-v>इति ब्रुवाणं सुग्रीवं रामो धर्मभृतां वरः।</a-v><a-v>बाहुभ्यां संपरिष्वज्य प्रत्युवाच कृताञ्जलिम्॥ १</a-v></p>
<p id="4.38.2"><a-v>यदिन्द्रो वर्षते वर्षं न तच्चित्रं भवेद्भुवि।</a-v><a-v>आदित्यो वा सहस्रांशुः कुर्याद्वितिमिरं नभः॥ २</a-v></p>
<p id="4.38.3"><a-v>चन्द्रमा रश्मिभिः कुर्यात्पृथिवीं सौम्य निर्मलाम्।</a-v><a-v>त्वद्विधो वापि मित्राणां प्रतिकुर्यात्परंतप॥ ३</a-v></p>
<p id="4.38.4"><a-v>एवं त्वयि न तच्चित्रं भवेद्यत्सौम्य शोभनम्।</a-v><a-v>जानाम्यहं त्वां सुग्रीव सततं प्रियवादिनम्॥ ४</a-v></p>
<p id="4.38.5"><a-v>त्वत्सनाथः सखे संख्ये जेतास्मि सकलानरीन्।</a-v><a-v>त्वमेव मे सुहृन्मित्रं साहाय्यं कर्तुमर्हसि॥ ५</a-v></p>
<p id="4.38.6"><a-v>जहारात्मविनाशाय वैदेहीं राक्षसाधमः।</a-v><a-v>वञ्चयित्वा तु पौलोमीमनुह्लादो यथा शचीम्॥ ६</a-v></p>
<p id="4.38.7"><a-v>नचिरात्तं हनिष्यामि रावणं निशितैः शरैः।</a-v><a-v>पौलोम्याः पितरं दृप्तं शतक्रतुरिवारिहा॥ ७</a-v></p>
<p id="4.38.8"><a-v>एतस्मिन्नन्तरे चैव रजः समभिवर्तत।</a-v><a-v>उष्णां तीव्रां सहस्रांशोश्छादयद्गगने प्रभाम्॥ ८</a-v></p>
<p id="4.38.9"><a-v>दिशः पर्याकुलाश्चासन्रजसा तेन मूर्छिताः।</a-v><a-v>चचाल च मही सर्वा सशैलवनकानना॥ ९</a-v></p>
<p id="4.38.10"><a-v>ततो नगेन्द्रसंकाशैस्तीक्ष्ण दंष्ट्रैर्महाबलैः।</a-v><a-v>कृत्स्ना संछादिता भूमिरसंख्येयैः प्लवंगमैः॥ १०</a-v></p>
<p id="4.38.11"><a-v>निमेषान्तरमात्रेण ततस्तैर्हरियूथपैः।</a-v><a-v>कोटीशतपरीवारैः कामरूपिभिरावृता॥ ११</a-v></p>
<p id="4.38.12"><a-v>नादेयैः पार्वतीयैश्च सामुद्रैश्च महाबलैः।</a-v><a-v>हरिभिर्मेघनिर्ह्रादैरन्यैश्च वनचारिभिः॥ १२</a-v></p>
<p id="4.38.13"><a-v>तरुणादित्यवर्णैश्च शशिगौरैश्च वानरैः।</a-v><a-v>पद्मकेसरवर्णैश्च श्वेतैर्मेरुकृतालयैः॥ १३</a-v></p>
<p id="4.38.14"><a-v>कोटीसहस्रैर्दशभिः श्रीमान्परिवृतस्तदा।</a-v><a-v>वीरः शतबलिर्नाम वानरः प्रत्यदृश्यत॥ १४</a-v></p>
<p id="4.38.15"><a-v>ततः काञ्चनशैलाभस्ताराया वीर्यवान्पिता।</a-v><a-v>अनेकैर्दशसाहस्रैः कोटिभिः प्रत्यदृश्यत॥ १५</a-v></p>
<p id="4.38.16"><a-v>पद्मकेसरसंकाशस्तरुणार्कनिभाननः।</a-v><a-v>बुद्धिमान्वानरश्रेष्ठः सर्ववानरसत्तमः॥ १६</a-v></p>
<p id="4.38.17"><a-v>अनीकैर्बहुसाहस्रैर्वानराणां समन्वितः।</a-v><a-v>पिता हनुमतः श्रीमान्केसरी प्रत्यदृश्यत॥ १७</a-v></p>
<p id="4.38.18"><a-v>गोलाङ्गूलमहाराजो गवाक्षो भीमविक्रमः।</a-v><a-v>वृतः कोटिसहस्रेण वानराणामदृश्यत॥ १८</a-v></p>
<p id="4.38.19"><a-v>ऋक्षाणां भीमवेगानां धूम्रः शत्रुनिबर्हणः।</a-v><a-v>वृतः कोटिसहस्राभ्यां द्वाभ्यां समभिवर्तत॥ १९</a-v></p>
<p id="4.38.20"><a-v>महाचलनिभैर्घोरैः पनसो नाम यूथपः।</a-v><a-v>आजगाम महावीर्यस्तिसृभिः कोटिभिर्वृतः॥ २०</a-v></p>
<p id="4.38.21"><a-v>नीलाञ्जनचयाकारो नीलो नामाथ यूथपः।</a-v><a-v>अदृश्यत महाकायः कोटिभिर्दशभिर्वृतः॥ २१</a-v></p>
<p id="4.38.22"><a-v>दरीमुखश्च बलवान्यूथपोऽभ्याययौ तदा।</a-v><a-v>वृतः कोटिसहस्रेण सुग्रीवं समुपस्थितः॥ २२</a-v></p>
<p id="4.38.23"><a-v>मैन्दश्च द्विविदश्चोभावश्विपुत्रौ महावलौ।</a-v><a-v>कोटिकोटिसहस्रेण वानराणामदृश्यताम्॥ २३</a-v></p>
<p id="4.38.24"><a-v>ततः कोटिसहस्राणां सहस्रेण शतेन च।</a-v><a-v>पृष्ठतोऽनुगतः प्राप्तो हरिभिर्गन्धमादनः॥ २४</a-v></p>
<p id="4.38.25"><a-v>ततः पद्मसहस्रेण वृतः शङ्कुशतेन च।</a-v><a-v>युवराजोऽङ्गदः प्राप्तः पितृतुल्यपराक्रमः॥ २५</a-v></p>
<p id="4.38.26"><a-v>ततस्ताराद्युतिस्तारो हरिर्भीमपराक्रमः।</a-v><a-v>पञ्चभिर्हरिकोटीभिर्दूरतः प्रत्यदृश्यत॥ २६</a-v></p>
<p id="4.38.27"><a-v>इन्द्रजानुः कपिर्वीरो यूथपः प्रत्यदृश्यत।</a-v><a-v>एकादशानां कोटीनामीश्वरस्तैश्च संवृतः॥ २७</a-v></p>
<p id="4.38.28"><a-v>ततो रम्भस्त्वनुप्राप्तस्तरुणादित्यसंनिभः।</a-v><a-v>अयुतेन वृतश्चैव सहस्रेण शतेन च॥ २८</a-v></p>
<p id="4.38.29"><a-v>ततो यूथपतिर्वीरो दुर्मुखो नाम वानरः।</a-v><a-v>प्रत्यदृश्यत कोटिभ्यां द्वाभ्यां परिवृतो बली॥ २९</a-v></p>
<p id="4.38.30"><a-v>कैलासशिखराकारैर्वानरैर्भीमविक्रमैः।</a-v><a-v>वृतः कोटिसहस्रेण हनुमान्प्रत्यदृश्यत॥ ३०</a-v></p>
<p id="4.38.31"><a-v>नलश्चापि महावीर्यः संवृतो द्रुमवासिभिः।</a-v><a-v>कोटीशतेन संप्राप्तः सहस्रेण शतेन च॥ ३१</a-v></p>
<p id="4.38.32"><a-v>शरभः कुमुदो वह्निर्वानरो रम्भ एव च।</a-v><a-v>एते चान्ये च बहवो वानराः कामरूपिणः॥ ३२</a-v></p>
<p id="4.38.33"><a-v>आवृत्य पृथिवीं सर्वां पर्वतांश्च वनानि च।</a-v><a-v>आप्लवन्तः प्लवन्तश्च गर्जन्तश्च प्लवंगमाः।</a-v><a-v>अभ्यवर्तन्त सुग्रीवं सूर्यमभ्रगणा इव॥ ३३</a-v></p>
<p id="4.38.34"><a-v>कुर्वाणा बहुशब्दांश्च प्रहृष्टा बलशालिनः।</a-v><a-v>शिरोभिर्वानरेन्द्राय सुग्रीवाय न्यवेदयन्॥ ३४</a-v></p>
<p id="4.38.35"><a-v>अपरे वानरश्रेष्ठाः संगम्य च यथोचितम्।</a-v><a-v>सुग्रीवेण समागम्य स्थिताः प्राञ्जलयस्तदा॥ ३५</a-v></p>
<p id="4.38.36"><a-v>सुग्रीवस्त्वरितो रामे सर्वांस्तान्वानरर्षभान्।</a-v><a-v>निवेदयित्वा धर्मज्ञः स्थितः प्राञ्जलिरब्रवीत्॥ ३६</a-v></p>
<p id="4.38.37"><a-v>यथा सुखं पर्वतनिर्झरेषु वनेषु सर्वेषु च वानरेन्द्राः।</a-v><a-v>निवेशयित्वा विधिवद्बलानि बलं बलज्ञः प्रतिपत्तुमीष्टे॥ ३७</a-v></p>
<p><a-v>इति श्रीरामायणे किष्किन्धाकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
