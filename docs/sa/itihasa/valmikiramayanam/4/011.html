<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ११ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/011.sxml"><a-title>वाल्मीकिरामायणम् किष्किन्धाकाण्डम् ११ सर्गः</a-title><a-meta>
<p>Unique Words: 447</p>
</a-meta><hr><a-sec><p id="4.11.1"><a-v>रामस्य वचनं श्रुत्वा हर्षपौरुषवर्धनम्।</a-v><a-v>सुग्रीवः पूजयां चक्रे राघवं प्रशशंस च॥ १</a-v></p>
<p id="4.11.2"><a-v>असंशयं प्रज्वलितैस्तीक्ष्णैर्मर्मातिगैः शरैः।</a-v><a-v>त्वं दहेः कुपितो लोकान्युगान्त इव भास्करः॥ २</a-v></p>
<p id="4.11.3"><a-v>वालिनः पौरुषं यत्तद्यच्च वीर्यं धृतिश्च या।</a-v><a-v>तन्ममैकमनाः श्रुत्वा विधत्स्व यदनन्तरम्॥ ३</a-v></p>
<p id="4.11.4"><a-v>समुद्रात्पश्चिमात्पूर्वं दक्षिणादपि चोत्तरम्।</a-v><a-v>क्रामत्यनुदिते सूर्ये वाली व्यपगतक्लमः॥ ४</a-v></p>
<p id="4.11.5"><a-v>अग्राण्यारुह्य शैलानां शिखराणि महान्त्यपि।</a-v><a-v>ऊर्ध्वमुत्क्षिप्य तरसा प्रतिगृह्णाति वीर्यवान्॥ ५</a-v></p>
<p id="4.11.6"><a-v>बहवः सारवन्तश्च वनेषु विविधा द्रुमाः।</a-v><a-v>वालिना तरसा भग्ना बलं प्रथयतात्मनः॥ ६</a-v></p>
<p id="4.11.7"><a-v>महिषो दुन्दुभिर्नाम कैलासशिखरप्रभः।</a-v><a-v>बलं नागसहस्रस्य धारयामास वीर्यवान्॥ ७</a-v></p>
<p id="4.11.8"><a-v>वीर्योत्सेकेन दुष्टात्मा वरदानाच्च मोहितः।</a-v><a-v>जगाम स महाकायः समुद्रं सरितां पतिम्॥ ८</a-v></p>
<p id="4.11.9"><a-v>ऊर्मिमन्तमतिक्रम्य सागरं रत्नसंचयम्।</a-v><a-v>मम युद्धं प्रयच्छेति तमुवाच महार्णवम्॥ ९</a-v></p>
<p id="4.11.10"><a-v>ततः समुद्रो धर्मात्मा समुत्थाय महाबलः।</a-v><a-v>अब्रवीद्वचनं राजन्नसुरं कालचोदितम्॥ १०</a-v></p>
<p id="4.11.11"><a-v>समर्थो नास्मि ते दातुं युद्धं युद्धविशारद।</a-v><a-v>श्रूयतामभिधास्यामि यस्ते युद्धं प्रदास्यति॥ ११</a-v></p>
<p id="4.11.12"><a-v>शैलराजो महारण्ये तपस्विशरणं परम्।</a-v><a-v>शंकरश्वशुरो नाम्ना हिमवानिति विश्रुतः॥ १२</a-v></p>
<p id="4.11.13"><a-v>गुहा प्रस्रवणोपेतो बहुकन्दरनिर्झरः।</a-v><a-v>स समर्थस्तव प्रीतिमतुलां कर्तुमाहवे॥ १३</a-v></p>
<p id="4.11.14"><a-v>तं भीतमिति विज्ञाय समुद्रमसुरोत्तमः।</a-v><a-v>हिमवद्वनमागच्छच्छरश्चापादिव च्युतः॥ १४</a-v></p>
<p id="4.11.15"><a-v>ततस्तस्य गिरेः श्वेता गजेन्द्रविपुलाः शिलाः।</a-v><a-v>चिक्षेप बहुधा भूमौ दुन्दुभिर्विननाद च॥ १५</a-v></p>
<p id="4.11.16"><a-v>ततः श्वेताम्बुदाकारः सौम्यः प्रीतिकराकृतिः।</a-v><a-v>हिमवानब्रवीद्वाक्यं स्व एव शिखरे स्थितः॥ १६</a-v></p>
<p id="4.11.17"><a-v>क्लेष्टुमर्हसि मां न त्वं दुन्दुभे धर्मवत्सल।</a-v><a-v>रणकर्मस्वकुशलस्तपस्विशरणं ह्यहम्॥ १७</a-v></p>
<p id="4.11.18"><a-v>तस्य तद्वचनं श्रुत्वा गिरिराजस्य धीमतः।</a-v><a-v>उवाच दुन्दुभिर्वाक्यं क्रोधात्संरक्तलोचनः॥ १८</a-v></p>
<p id="4.11.19"><a-v>यदि युद्धेऽसमर्थस्त्वं मद्भयाद्वा निरुद्यमः।</a-v><a-v>तमाचक्ष्व प्रदद्यान्मे योऽद्य युद्धं युयुत्सतः॥ १९</a-v></p>
<p id="4.11.20"><a-v>हिमवानब्रवीद्वाक्यं श्रुत्वा वाक्यविशारदः।</a-v><a-v>अनुक्तपूर्वं धर्मात्मा क्रोधात्तमसुरोत्तमम्॥ २०</a-v></p>
<p id="4.11.21"><a-v>वाली नाम महाप्राज्ञः शक्रतुल्यपराक्रमः।</a-v><a-v>अध्यास्ते वानरः श्रीमान्किष्किन्धामतुलप्रभाम्॥ २१</a-v></p>
<p id="4.11.22"><a-v>स समर्थो महाप्राज्ञस्तव युद्धविशारदः।</a-v><a-v>द्वन्द्वयुद्धं महद्दातुं नमुचेरिव वासवः॥ २२</a-v></p>
<p id="4.11.23"><a-v>तं शीघ्रमभिगच्छ त्वं यदि युद्धमिहेच्छसि।</a-v><a-v>स हि दुर्धर्षणो नित्यं शूरः समरकर्मणि॥ २३</a-v></p>
<p id="4.11.24"><a-v>श्रुत्वा हिमवतो वाक्यं क्रोधाविष्टः स दुन्दुभिः।</a-v><a-v>जगाम तां पुरीं तस्य किष्किन्धां वालिनस्तदा॥ २४</a-v></p>
<p id="4.11.25"><a-v>धारयन्माहिषं रूपं तीक्ष्णशृङ्गो भयावहः।</a-v><a-v>प्रावृषीव महामेघस्तोयपूर्णो नभस्तले॥ २५</a-v></p>
<p id="4.11.26"><a-v>ततस्तु द्वारमागम्य किष्किन्धाया महाबलः।</a-v><a-v>ननर्द कम्पयन्भूमिं दुन्दुभिर्दुन्दुभिर्यथा॥ २६</a-v></p>
<p id="4.11.27"><a-v>समीपजान्द्रुमान्भञ्जन्वसुधां दारयन्खुरैः।</a-v><a-v>विषाणेनोल्लेखन्दर्पात्तद्द्वारं द्विरदो यथा॥ २७</a-v></p>
<p id="4.11.28"><a-v>अन्तःपुरगतो वाली श्रुत्वा शब्दममर्षणः।</a-v><a-v>निष्पपात सह स्त्रीभिस्ताराभिरिव चन्द्रमाः॥ २८</a-v></p>
<p id="4.11.29"><a-v>मितं व्यक्ताक्षरपदं तमुवाच स दुन्दुभिम्।</a-v><a-v>हरीणामीश्वरो वाली सर्वेषां वनचारिणाम्॥ २९</a-v></p>
<p id="4.11.30"><a-v>किमर्थं नगरद्वारमिदं रुद्ध्वा विनर्दसि।</a-v><a-v>दुन्दुभे विदितो मेऽसि रक्ष प्राणान्महाबल॥ ३०</a-v></p>
<p id="4.11.31"><a-v>तस्य तद्वचनं श्रुत्वा वानरेन्द्रस्य धीमतः।</a-v><a-v>उवाच दुन्दुभिर्वाक्यं क्रोधात्संरक्तलोचनः॥ ३१</a-v></p>
<p id="4.11.32"><a-v>न त्वं स्त्रीसंनिधौ वीर वचनं वक्तुमर्हसि।</a-v><a-v>मम युद्धं प्रयच्छ त्वं ततो ज्ञास्यामि ते बलम्॥ ३२</a-v></p>
<p id="4.11.33"><a-v>अथ वा धारयिष्यामि क्रोधमद्य निशामिमाम्।</a-v><a-v>गृह्यतामुदयः स्वैरं कामभोगेषु वानर॥ ३३</a-v></p>
<p id="4.11.34"><a-v>यो हि मत्तं प्रमत्तं वा सुप्तं वा रहितं भृशम्।</a-v><a-v>हन्यात्स भ्रूणहा लोके त्वद्विधं मदमोहितम्॥ ३४</a-v></p>
<p id="4.11.35"><a-v>स प्रहस्याब्रवीन्मन्दं क्रोधात्तमसुरोत्तमम्।</a-v><a-v>विसृज्य ताः स्त्रियः सर्वास्ताराप्रभृतिकास्तदा॥ ३५</a-v></p>
<p id="4.11.36"><a-v>मत्तोऽयमिति मा मंस्था यद्यभीतोऽसि संयुगे।</a-v><a-v>मदोऽयं संप्रहारेऽस्मिन्वीरपानं समर्थ्यताम्॥ ३६</a-v></p>
<p id="4.11.37"><a-v>तमेवमुक्त्वा संक्रुद्धो मालामुत्क्षिप्य काञ्चनीम्।</a-v><a-v>पित्रा दत्तां महेन्द्रेण युद्धाय व्यवतिष्ठत॥ ३७</a-v></p>
<p id="4.11.38"><a-v>विषाणयोर्गृहीत्वा तं दुन्दुभिं गिरिसंनिभम्।</a-v><a-v>वाली व्यापातयां चक्रे ननर्द च महास्वनम्॥ ३८</a-v></p>
<p id="4.11.39"><a-v>युद्धे प्राणहरे तस्मिन्निष्पिष्टो दुन्दुभिस्तदा।</a-v><a-v>श्रोत्राभ्यामथ रक्तं तु तस्य सुस्राव पात्यतः।</a-v><a-v>पपात च महाकायः क्षितौ पञ्चत्वमागतः॥ ३९</a-v></p>
<p id="4.11.40"><a-v>तं तोलयित्वा बाहुभ्यां गतसत्त्वमचेतनम्।</a-v><a-v>चिक्षेप वेगवान्वाली वेगेनैकेन योजनम्॥ ४०</a-v></p>
<p id="4.11.41"><a-v>तस्य वेगप्रविद्धस्य वक्त्रात्क्षतजबिन्दवः।</a-v><a-v>प्रपेतुर्मारुतोत्क्षिप्ता मतङ्गस्याश्रमं प्रति॥ ४१</a-v></p>
<p id="4.11.42"><a-v>तान्दृष्ट्वा पतितांस्तत्र मुनिः शोणितविप्रुषः।</a-v><a-v>उत्ससर्ज महाशापं क्षेप्तारं वालिनं प्रति।</a-v><a-v>इह तेनाप्रवेष्टव्यं प्रविष्टस्य बधो भवेत्॥ ४२</a-v></p>
<p id="4.11.43"><a-v>स महर्षिं समासाद्य याचते स्म कृताञ्जलिः॥ ४३</a-v></p>
<p id="4.11.44"><a-v>ततः शापभयाद्भीत ऋश्यमूकं महागिरिम्।</a-v><a-v>प्रवेष्टुं नेच्छति हरिर्द्रष्टुं वापि नरेश्वर॥ ४४</a-v></p>
<p id="4.11.45"><a-v>तस्याप्रवेशं ज्ञात्वाहमिदं राम महावनम्।</a-v><a-v>विचरामि सहामात्यो विषादेन विवर्जितः॥ ४५</a-v></p>
<p id="4.11.46"><a-v>एषोऽस्थिनिचयस्तस्य दुन्दुभेः संप्रकाशते।</a-v><a-v>वीर्योत्सेकान्निरस्तस्य गिरिकूटनिभो महान्॥ ४६</a-v></p>
<p id="4.11.47"><a-v>इमे च विपुलाः सालाः सप्त शाखावलम्बिनः।</a-v><a-v>यत्रैकं घटते वाली निष्पत्रयितुमोजसा॥ ४७</a-v></p>
<p id="4.11.48"><a-v>एतदस्यासमं वीर्यं मया राम प्रकाशितम्।</a-v><a-v>कथं तं वालिनं हन्तुं समरे शक्ष्यसे नृप॥ ४८</a-v></p>
<p id="4.11.49"><a-v>यदि भिन्द्याद्भवान्सालानिमांस्त्वेकेषुणा ततः।</a-v><a-v>जानीयां त्वां महाबाहो समर्थं वालिनो वधे॥ ४९</a-v></p>
<p id="4.11.50"><a-v>तस्य तद्वचनं श्रुत्वा सुग्रीवस्य महात्मनः।</a-v><a-v>राघवो दुन्दुभेः कायं पादाङ्गुष्ठेन लीलया।</a-v><a-v>तोलयित्वा महाबाहुश्चिक्षेप दशयोजनम्॥ ५०</a-v></p>
<p id="4.11.51"><a-v>क्षिप्तं दृष्ट्वा ततः कायं सुग्रीवः पुनरब्रवीत्।</a-v><a-v>लक्ष्मणस्याग्रतो राममिदं वचनमर्थवत्॥ ५१</a-v></p>
<p id="4.11.52"><a-v>आर्द्रः समांसप्रत्यग्रः क्षिप्तः कायः पुरा सखे।</a-v><a-v>लघुः संप्रति निर्मांसस्तृणभूतश्च राघव।</a-v><a-v>नात्र शक्यं बलं ज्ञातुं तव वा तस्य वाधिकम्॥ ५२</a-v></p>
<p><a-v>इति श्रीरामायणे किष्किन्धाकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
