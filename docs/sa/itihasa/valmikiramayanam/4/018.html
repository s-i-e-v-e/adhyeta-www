<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/018.sxml"><a-title>वाल्मीकिरामायणम् किष्किन्धाकाण्डम् १८ सर्गः</a-title><a-meta>
<p>Unique Words: 496</p>
</a-meta><hr><a-sec><p id="4.18.1"><a-v>इत्युक्तः प्रश्रितं वाक्यं धर्मार्थसहितं हितम्।</a-v><a-v>परुषं वालिना रामो निहतेन विचेतसा॥ १</a-v></p>
<p id="4.18.2"><a-v>तं निष्प्रभमिवादित्यं मुक्ततोयमिवाम्बुदम्।</a-v><a-v>उक्तवाक्यं हरिश्रेष्ठमुपशान्तमिवानलम्॥ २</a-v></p>
<p id="4.18.3"><a-v>धर्मार्थगुणसंपन्नं हरीश्वरमनुत्तमम्।</a-v><a-v>अधिक्षिप्तस्तदा रामः पश्चाद्वालिनमब्रवीत्॥ ३</a-v></p>
<p id="4.18.4"><a-v>धर्ममर्थं च कामं च समयं चापि लौकिकम्।</a-v><a-v>अविज्ञाय कथं बाल्यान्मामिहाद्य विगर्हसे॥ ४</a-v></p>
<p id="4.18.5"><a-v>अपृष्ट्वा बुद्धिसंपन्नान्वृद्धानाचार्यसंमतान्।</a-v><a-v>सौम्य वानरचापल्यात्त्वं मां वक्तुमिहेच्छसि॥ ५</a-v></p>
<p id="4.18.6"><a-v>इक्ष्वाकूणामियं भूमिः सशैलवनकानना।</a-v><a-v>मृगपक्षिमनुष्याणां निग्रहानुग्रहावपि॥ ६</a-v></p>
<p id="4.18.7"><a-v>तां पालयति धर्मात्मा भरतः सत्यवागृजुः।</a-v><a-v>धर्मकामार्थतत्त्वज्ञो निग्रहानुग्रहे रतः॥ ७</a-v></p>
<p id="4.18.8"><a-v>नयश्च विनयश्चोभौ यस्मिन्सत्यं च सुस्थितम्।</a-v><a-v>विक्रमश्च यथा दृष्टः स राजा देशकालवित्॥ ८</a-v></p>
<p id="4.18.9"><a-v>तस्य धर्मकृतादेशा वयमन्ये च पार्थिवः।</a-v><a-v>चरामो वसुधां कृत्स्नां धर्मसंतानमिच्छवः॥ ९</a-v></p>
<p id="4.18.10"><a-v>तस्मिन्नृपतिशार्दूल भरते धर्मवत्सले।</a-v><a-v>पालयत्यखिलां भूमिं कश्चरेद्धर्मनिग्रहम्॥ १०</a-v></p>
<p id="4.18.11"><a-v>ते वयं मार्गविभ्रष्टं स्वधर्मे परमे स्थिताः।</a-v><a-v>भरताज्ञां पुरस्कृत्य निगृह्णीमो यथाविधि॥ ११</a-v></p>
<p id="4.18.12"><a-v>त्वं तु संक्लिष्टधर्मा च कर्मणा च विगर्हितः।</a-v><a-v>कामतन्त्रप्रधानश्च न स्थितो राजवर्त्मनि॥ १२</a-v></p>
<p id="4.18.13"><a-v>ज्येष्ठो भ्राता पिता चैव यश्च विद्यां प्रयच्छति।</a-v><a-v>त्रयस्ते पितरो ज्ञेया धर्मे च पथि वर्तिनः॥ १३</a-v></p>
<p id="4.18.14"><a-v>यवीयानात्मनः पुत्रः शिष्यश्चापि गुणोदितः।</a-v><a-v>पुत्रवत्ते त्रयश्चिन्त्या धर्मश्चेदत्र कारणम्॥ १४</a-v></p>
<p id="4.18.15"><a-v>सूक्ष्मः परमदुर्ज्ञेयः सतां धर्मः प्लवंगम।</a-v><a-v>हृदिस्थः सर्वभूतानामात्मा वेद शुभाशुभम्॥ १५</a-v></p>
<p id="4.18.16"><a-v>चपलश्चपलैः सार्धं वानरैरकृतात्मभिः।</a-v><a-v>जात्यन्ध इव जात्यन्धैर्मन्त्रयन्द्रक्ष्यसे नु किम्॥ १६</a-v></p>
<p id="4.18.17"><a-v>अहं तु व्यक्ततामस्य वचनस्य ब्रवीमि ते।</a-v><a-v>न हि मां केवलं रोषात्त्वं विगर्हितुमर्हसि॥ १७</a-v></p>
<p id="4.18.18"><a-v>तदेतत्कारणं पश्य यदर्थं त्वं मया हतः।</a-v><a-v>भ्रातुर्वर्तसि भार्यायां त्यक्त्वा धर्मं सनातनम्॥ १८</a-v></p>
<p id="4.18.19"><a-v>अस्य त्वं धरमाणस्य सुग्रीवस्य महात्मनः।</a-v><a-v>रुमायां वर्तसे कामात्स्नुषायां पापकर्मकृत्॥ १९</a-v></p>
<p id="4.18.20"><a-v>तद्व्यतीतस्य ते धर्मात्कामवृत्तस्य वानर।</a-v><a-v>भ्रातृभार्याभिमर्शेऽस्मिन्दण्डोऽयं प्रतिपादितः॥ २०</a-v></p>
<p id="4.18.21"><a-v>न हि धर्मविरुद्धस्य लोकवृत्तादपेयुषः।</a-v><a-v>दण्डादन्यत्र पश्यामि निग्रहं हरियूथप॥ २१</a-v></p>
<p id="4.18.22"><a-v>औरसीं भगिनीं वापि भार्यां वाप्यनुजस्य यः।</a-v><a-v>प्रचरेत नरः कामात्तस्य दण्डो वधः स्मृतः॥ २२</a-v></p>
<p id="4.18.23"><a-v>भरतस्तु महीपालो वयं त्वादेशवर्तिनः।</a-v><a-v>त्वं च धर्मादतिक्रान्तः कथं शक्यमुपेक्षितुम्॥ २३</a-v></p>
<p id="4.18.24"><a-v>गुरुधर्मव्यतिक्रान्तं प्राज्ञो धर्मेण पालयन्।</a-v><a-v>भरतः कामवृत्तानां निग्रहे पर्यवस्थितः॥ २४</a-v></p>
<p id="4.18.25"><a-v>वयं तु भरतादेशं विधिं कृत्वा हरीश्वर।</a-v><a-v>त्वद्विधान्भिन्नमर्यादान्नियन्तुं पर्यवस्थिताः॥ २५</a-v></p>
<p id="4.18.26"><a-v>सुग्रीवेण च मे सख्यं लक्ष्मणेन यथा तथा।</a-v><a-v>दारराज्यनिमित्तं च निःश्रेयसि रतः स मे॥ २६</a-v></p>
<p id="4.18.27"><a-v>प्रतिज्ञा च मया दत्ता तदा वानरसंनिधौ।</a-v><a-v>प्रतिज्ञा च कथं शक्या मद्विधेनानवेक्षितुम्॥ २७</a-v></p>
<p id="4.18.28"><a-v>तदेभिः कारणैः सर्वैर्महद्भिर्धर्मसंहितैः।</a-v><a-v>शासनं तव यद्युक्तं तद्भवाननुमन्यताम्॥ २८</a-v></p>
<p id="4.18.29"><a-v>सर्वथा धर्म इत्येव द्रष्टव्यस्तव निग्रहः।</a-v><a-v>वयस्यस्योपकर्तव्यं धर्ममेवानुपश्यता॥ २९</a-v></p>
<p id="4.18.30"><a-v>राजभिर्धृतदण्डास्तु कृत्वा पापानि मानवाः।</a-v><a-v>निर्मलाः स्वर्गमायान्ति सन्तः सुकृतिनो यथा॥ ३०</a-v></p>
<p id="4.18.31"><a-v>आर्येण मम मान्धात्रा व्यसनं घोरमीप्सितम्।</a-v><a-v>श्रमणेन कृते पापे यथा पापं कृतं त्वया॥ ३१</a-v></p>
<p id="4.18.32"><a-v>अन्यैरपि कृतं पापं प्रमत्तैर्वसुधाधिपैः।</a-v><a-v>प्रायश्चित्तं च कुर्वन्ति तेन तच्छाम्यते रजः॥ ३२</a-v></p>
<p id="4.18.33"><a-v>तदलं परितापेन धर्मतः परिकल्पितः।</a-v><a-v>वधो वानरशार्दूल न वयं स्ववशे स्थिताः॥ ३३</a-v></p>
<p id="4.18.34"><a-v>वागुराभिश्च पाशैश्च कूटैश्च विविधैर्नराः।</a-v><a-v>प्रतिच्छन्नाश्च दृश्याश्च गृह्णन्ति सुबहून्मृगान्।</a-v><a-v>प्रधावितान्वा वित्रस्तान्विस्रब्धानतिविष्ठितान्॥ ३४</a-v></p>
<p id="4.18.35"><a-v>प्रमत्तानप्रमत्तान्वा नरा मांसार्थिनो भृशम्।</a-v><a-v>विध्यन्ति विमुखांश्चापि न च दोषोऽत्र विद्यते॥ ३५</a-v></p>
<p id="4.18.36"><a-v>यान्ति राजर्षयश्चात्र मृगयां धर्मकोविदाः।</a-v><a-v>तस्मात्त्वं निहतो युद्धे मया बाणेन वानर।</a-v><a-v>अयुध्यन्प्रतियुध्यन्वा यस्माच्छाखामृगो ह्यसि॥ ३६</a-v></p>
<p id="4.18.37"><a-v>दुर्लभस्य च धर्मस्य जीवितस्य शुभस्य च।</a-v><a-v>राजानो वानरश्रेष्ठ प्रदातारो न संशयः॥ ३७</a-v></p>
<p id="4.18.38"><a-v>तान्न हिंस्यान्न चाक्रोशेन्नाक्षिपेन्नाप्रियं वदेत्।</a-v><a-v>देवा मानुषरूपेण चरन्त्येते महीतले॥ ३८</a-v></p>
<p id="4.18.39"><a-v>त्वं तु धर्ममविज्ञाय केवलं रोषमास्थितः।</a-v><a-v>प्रदूषयसि मां धर्मे पितृपैतामहे स्थितम्॥ ३९</a-v></p>
<p id="4.18.40"><a-v>एवमुक्तस्तु रामेण वाली प्रव्यथितो भृशम्।</a-v><a-v>प्रत्युवाच ततो रामं प्राञ्जलिर्वानरेश्वरः॥ ४०</a-v></p>
<p id="4.18.41"><a-v>यत्त्वमात्थ नरश्रेष्ठ तदेवं नात्र संशयः।</a-v><a-v>प्रतिवक्तुं प्रकृष्टे हि नापकृष्टस्तु शक्नुयात्॥ ४१</a-v></p>
<p id="4.18.42"><a-v>यदयुक्तं मया पूर्वं प्रमादाद्वाक्यमप्रियम्।</a-v><a-v>तत्रापि खलु मे दोषं कर्तुं नार्हसि राघव॥ ४२</a-v></p>
<p id="4.18.43"><a-v>त्वं हि दृष्टार्थतत्त्वज्ञः प्रजानां च हिते रतः।</a-v><a-v>कार्यकारणसिद्धौ ते प्रसन्ना बुद्धिरव्यया॥ ४३</a-v></p>
<p id="4.18.44"><a-v>मामप्यवगतं धर्माद्व्यतिक्रान्तपुरस्कृतम्।</a-v><a-v>धर्मसंहितया वाचा धर्मज्ञ परिपालय॥ ४४</a-v></p>
<p id="4.18.45"><a-v>बाष्पसंरुद्धकण्ठस्तु वाली सार्तरवः शनैः।</a-v><a-v>उवाच रामं संप्रेक्ष्य पङ्कलग्न इव द्विपः॥ ४५</a-v></p>
<p id="4.18.46"><a-v>न त्वात्मानमहं शोचे न तारां नापि बान्धवान्।</a-v><a-v>यथा पुत्रं गुणश्रेष्ठमङ्गदं कनकाङ्गदम्॥ ४६</a-v></p>
<p id="4.18.47"><a-v>स ममादर्शनाद्दीनो बाल्यात्प्रभृति लालितः।</a-v><a-v>तटाक इव पीताम्बुरुपशोषं गमिष्यति॥ ४७</a-v></p>
<p id="4.18.48"><a-v>सुग्रीवे चाङ्गदे चैव विधत्स्व मतिमुत्तमाम्।</a-v><a-v>त्वं हि शास्ता च गोप्ता च कार्याकार्यविधौ स्थितः॥ ४८</a-v></p>
<p id="4.18.49"><a-v>या ते नरपते वृत्तिर्भरते लक्ष्मणे च या।</a-v><a-v>सुग्रीवे चाङ्गदे राजंस्तां चिन्तयितुमर्हसि॥ ४९</a-v></p>
<p id="4.18.50"><a-v>मद्दोषकृतदोषां तां यथा तारां तपस्विनीम्।</a-v><a-v>सुग्रीवो नावमन्येत तथावस्थातुमर्हसि॥ ५०</a-v></p>
<p id="4.18.51"><a-v>त्वया ह्यनुगृहीतेन शक्यं राज्यमुपासितुम्।</a-v><a-v>त्वद्वशे वर्तमानेन तव चित्तानुवर्तिना॥ ५१</a-v></p>
<p id="4.18.52"><a-v>स तमाश्वासयद्रामो वालिनं व्यक्तदर्शनम्॥ ५२</a-v></p>
<p id="4.18.53"><a-v>न वयं भवता चिन्त्या नाप्यात्मा हरिसत्तम।</a-v><a-v>वयं भवद्विशेषेण धर्मतः कृतनिश्चयाः॥ ५३</a-v></p>
<p id="4.18.54"><a-v>दण्ड्ये यः पातयेद्दण्डं दण्ड्यो यश्चापि दण्ड्यते।</a-v><a-v>कार्यकारणसिद्धार्थावुभौ तौ नावसीदतः॥ ५४</a-v></p>
<p id="4.18.55"><a-v>तद्भवान्दण्डसंयोगादस्माद्विगतकल्मषः।</a-v><a-v>गतः स्वां प्रकृतिं धर्म्यां धर्मदृष्ट्तेन वर्त्मना॥ ५५</a-v></p>
<p id="4.18.56"><a-v>स तस्य वाक्यं मधुरं महात्मनः समाहितं धर्मपथानुवर्तिनः।</a-v><a-v>निशम्य रामस्य रणावमर्दिनो वचः सुयुक्तं निजगाद वानरः॥ ५६</a-v></p>
<p id="4.18.57"><a-v>शराभितप्तेन विचेतसा मया प्रदूषितस्त्वं यदजानता प्रभो।</a-v><a-v>इदं महेन्द्रोपमभीमविक्रम प्रसादितस्त्वं क्षम मे महीश्वर॥ ५७</a-v></p>
<p><a-v>इति श्रीरामायणे किष्किन्धाकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
