<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/046.sxml"><a-title>वाल्मीकिरामायणम् किष्किन्धाकाण्डम् ४६ सर्गः</a-title><a-meta>
<p>Unique Words: 137</p>
</a-meta><hr><a-sec><p id="4.46.1"><a-v>दर्शनार्थं तु वैदेह्याः सर्वतः कपियूथपाः।</a-v><a-v>व्यादिष्टाः कपिराजेन यथोक्तं जग्मुरञ्जसा॥ १</a-v></p>
<p id="4.46.2"><a-v>सरांसि सरितः कक्षानाकाशं नगराणि च।</a-v><a-v>नदीदुर्गांस्तथा शैलान्विचिन्वन्ति समन्ततः॥ २</a-v></p>
<p id="4.46.3"><a-v>सुग्रीवेण समाख्यातान्सर्वे वानरयूथपाः।</a-v><a-v>प्रदेशान्प्रविचिन्वन्ति सशैलवनकाननान्॥ ३</a-v></p>
<p id="4.46.4"><a-v>विचिन्त्य दिवसं सर्वे सीताधिगमने धृताः।</a-v><a-v>समायान्ति स्म मेदिन्यां निशाकालेशु वानराः॥ ४</a-v></p>
<p id="4.46.5"><a-v>सर्वर्तुकांश्च देशेषु वानराः सफलान्द्रुमान्।</a-v><a-v>आसाद्य रजनीं शय्यां चक्रुः सर्वेष्वहःसु ते॥ ५</a-v></p>
<p id="4.46.6"><a-v>तदहः प्रथमं कृत्वा मासे प्रस्रवणं गताः।</a-v><a-v>कपिराजेन संगम्य निराशाः कपियूथपाः॥ ६</a-v></p>
<p id="4.46.7"><a-v>विचित्य तु दिशं पूर्वां यथोक्तां सचिवैः सह।</a-v><a-v>अदृष्ट्वा विनतः सीतामाजगाम महाबलः॥ ७</a-v></p>
<p id="4.46.8"><a-v>उत्तरां तु दिशं सर्वां विचित्य स महाकपिः।</a-v><a-v>आगतः सह सैन्येन वीरः शतबलिस्तदा॥ ८</a-v></p>
<p id="4.46.9"><a-v>सुषेणः पश्चिमामाशां विचित्य सह वानरैः।</a-v><a-v>समेत्य मासे संपूर्णे सुग्रीवमुपचक्रमे॥ ९</a-v></p>
<p id="4.46.10"><a-v>तं प्रस्रवणपृष्ठस्थं समासाद्याभिवाद्य च।</a-v><a-v>आसीनं सह रामेण सुग्रीवमिदमब्रुवन्॥ १०</a-v></p>
<p id="4.46.11"><a-v>विचिताः पर्वताः सर्वे वनानि नगराणि च।</a-v><a-v>निम्नगाः सागरान्ताश्च सर्वे जनपदास्तथा॥ ११</a-v></p>
<p id="4.46.12"><a-v>गुहाश्च विचिताः सर्वा यास्त्वया परिकीर्तिताः।</a-v><a-v>विचिताश्च महागुल्मा लताविततसंतताः॥ १२</a-v></p>
<p id="4.46.13"><a-v>गहनेषु च देशेषु दुर्गेषु विषमेषु च।</a-v><a-v>सत्त्वान्यतिप्रमाणानि विचितानि हतानि च।</a-v><a-v>ये चैव गहना देशा विचितास्ते पुनः पुनः॥ १३</a-v></p>
<p id="4.46.14"><a-v>उदारसत्त्वाभिजनो महात्मा</a-v><a-v>स मैथिलीं द्रक्ष्यति वानरेन्द्रः।</a-v><a-v>दिशं तु यामेव गता तु सीता</a-v><a-v>तामास्थितो वायुसुतो हनूमान्॥ १४</a-v></p>
<p><a-v>इति श्रीरामायणे किष्किन्धाकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
