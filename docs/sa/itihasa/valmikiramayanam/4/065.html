<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/065.sxml"><a-title>वाल्मीकिरामायणम् किष्किन्धाकाण्डम् ६५ सर्गः</a-title><a-meta>
<p>Unique Words: 327</p>
</a-meta><hr><a-sec><p id="4.65.1"><a-v>अनेकशतसाहस्रीं विषण्णां हरिवाहिनीम्।</a-v><a-v>जाम्बवान्समुदीक्ष्यैवं हनुमन्तमथाब्रवीत्॥ १</a-v></p>
<p id="4.65.2"><a-v>वीर वानरलोकस्य सर्वशास्त्रविदां वर।</a-v><a-v>तूष्णीमेकान्तमाश्रित्य हनुमन्किं न जल्पसि॥ २</a-v></p>
<p id="4.65.3"><a-v>हनुमन्हरिराजस्य सुग्रीवस्य समो ह्यसि।</a-v><a-v>रामलक्ष्मणयोश्चापि तेजसा च बलेन च॥ ३</a-v></p>
<p id="4.65.4"><a-v>अरिष्टनेमिनः पुत्रौ वैनतेयो महाबलः।</a-v><a-v>गरुत्मानिव विख्यात उत्तमः सर्वपक्षिणाम्॥ ४</a-v></p>
<p id="4.65.5"><a-v>बहुशो हि मया दृष्टः सागरे स महाबलः।</a-v><a-v>भुजगानुद्धरन्पक्षी महावेगो महायशाः॥ ५</a-v></p>
<p id="4.65.6"><a-v>पक्षयोर्यद्बलं तस्य तावद्भुजबलं तव।</a-v><a-v>विक्रमश्चापि वेगश्च न ते तेनापहीयते॥ ६</a-v></p>
<p id="4.65.7"><a-v>बलं बुद्धिश्च तेजश्च सत्त्वं च हरिसत्तम।</a-v><a-v>विशिष्टं सर्वभूतेषु किमात्मानं न बुध्यसे॥ ७</a-v></p>
<p id="4.65.8"><a-v>अप्सराप्सरसां श्रेष्ठा विख्याता पुञ्जिकस्थला।</a-v><a-v>अज्ञनेति परिख्याता पत्नी केसरिणो हरेः॥ ८</a-v></p>
<p id="4.65.9"><a-v>अभिशापादभूत्तात वानरी कामरूपिणी।</a-v><a-v>दुहिता वानरेन्द्रस्य कुञ्जरस्य महात्मनः॥ ९</a-v></p>
<p id="4.65.10"><a-v>कपित्वे चारुसर्वाङ्गी कदाचित्कामरूपिणी।</a-v><a-v>मानुषं विग्रहं कृत्वा यौवनोत्तमशालिनी॥ १०</a-v></p>
<p id="4.65.11"><a-v>अचरत्पर्वतस्याग्रे प्रावृडम्बुदसंनिभे।</a-v><a-v>विचित्रमाल्याभरणा महार्हक्षौमवासिनी॥ ११</a-v></p>
<p id="4.65.12"><a-v>तस्या वस्त्रं विशालाक्ष्याः पीतं रक्तदशं शुभम्।</a-v><a-v>स्थितायाः पर्वतस्याग्रे मारुतोऽपहरच्छनैः॥ १२</a-v></p>
<p id="4.65.13"><a-v>स ददर्श ततस्तस्या वृत्तावूरू सुसंहतौ।</a-v><a-v>स्तनौ च पीनौ सहितौ सुजातं चारु चाननम्॥ १३</a-v></p>
<p id="4.65.14"><a-v>तां विशालायतश्रोणीं तनुमध्यां यशस्विनीम्।</a-v><a-v>दृष्ट्वैव शुभसर्वाग्नीं पवनः काममोहितः॥ १४</a-v></p>
<p id="4.65.15"><a-v>स तां भुजाभ्यां पीनाभ्यां पर्यष्वजत मारुतः।</a-v><a-v>मन्मथाविष्टसर्वाङ्गो गतात्मा तामनिन्दिताम्॥ १५</a-v></p>
<p id="4.65.16"><a-v>सा तु तत्रैव संभ्रान्ता सुवृत्ता वाक्यमब्रवीत्।</a-v><a-v>एकपत्नीव्रतमिदं को नाशयितुमिच्छति॥ १६</a-v></p>
<p id="4.65.17"><a-v>अञ्जनाया वचः श्रुत्वा मारुतः प्रत्यभाषत।</a-v><a-v>न त्वां हिंसामि सुश्रोणि मा भूत्ते सुभगे भयम्॥ १७</a-v></p>
<p id="4.65.18"><a-v>मनसास्मि गतो यत्त्वां परिष्वज्य यशस्विनि।</a-v><a-v>वीर्यवान्बुद्धिसंपन्नः पुत्रस्तव भविष्यति॥ १८</a-v></p>
<p id="4.65.19"><a-v>अभ्युत्थितं ततः सूर्यं बालो दृष्ट्वा महावने।</a-v><a-v>फलं चेति जिघृक्षुस्त्वमुत्प्लुत्याभ्यपतो दिवम्॥ १९</a-v></p>
<p id="4.65.20"><a-v>शतानि त्रीणि गत्वाथ योजनानां महाकपे।</a-v><a-v>तेजसा तस्य निर्धूतो न विषादं ततो गतः॥ २०</a-v></p>
<p id="4.65.21"><a-v>तावदापततस्तूर्णमन्तरिक्षं महाकपे।</a-v><a-v>क्षिप्तमिन्द्रेण ते वज्रं क्रोधाविष्टेन धीमता॥ २१</a-v></p>
<p id="4.65.22"><a-v>ततः शैलाग्रशिखरे वामो हनुरभज्यत।</a-v><a-v>ततो हि नामधेयं ते हनुमानिति कीर्त्यते॥ २२</a-v></p>
<p id="4.65.23"><a-v>ततस्त्वां निहतं दृष्ट्वा वायुर्गन्धवहः स्वयम्।</a-v><a-v>त्रैलोक्ये भृशसंक्रुद्धो न ववौ वै प्रभञ्जनः॥ २३</a-v></p>
<p id="4.65.24"><a-v>संभ्रान्ताश्च सुराः सर्वे त्रैलोक्ये क्षुभिते सति।</a-v><a-v>प्रसादयन्ति संक्रुद्धं मारुतं भुवनेश्वराः॥ २४</a-v></p>
<p id="4.65.25"><a-v>प्रसादिते च पवने ब्रह्मा तुभ्यं वरं ददौ।</a-v><a-v>अशस्त्रवध्यतां तात समरे सत्यविक्रम॥ २५</a-v></p>
<p id="4.65.26"><a-v>वज्रस्य च निपातेन विरुजं त्वां समीक्ष्य च।</a-v><a-v>सहस्रनेत्रः प्रीतात्मा ददौ ते वरमुत्तमम्॥ २६</a-v></p>
<p id="4.65.27"><a-v>स्वच्छन्दतश्च मरणं ते भूयादिति वै प्रभो।</a-v><a-v>स त्वं केसरिणः पुत्रः क्षेत्रजो भीमविक्रमः॥ २७</a-v></p>
<p id="4.65.28"><a-v>मारुतस्यौरसः पुत्रस्तेजसा चापि तत्समः।</a-v><a-v>त्वं हि वायुसुतो वत्स प्लवने चापि तत्समः॥ २८</a-v></p>
<p id="4.65.29"><a-v>वयमद्य गतप्राणा भवानस्मासु साम्प्रतम्।</a-v><a-v>दाक्ष्यविक्रमसंपन्नः पक्षिराज इवापरः॥ २९</a-v></p>
<p id="4.65.30"><a-v>त्रिविक्रमे मया तात सशैलवनकानना।</a-v><a-v>त्रिः सप्तकृत्वः पृथिवी परिक्रान्ता प्रदक्षिणम्॥ ३०</a-v></p>
<p id="4.65.31"><a-v>तदा चौषधयोऽस्माभिः संचिता देवशासनात्।</a-v><a-v>निष्पन्नममृतं याभिस्तदासीन्नो महद्बलम्॥ ३१</a-v></p>
<p id="4.65.32"><a-v>स इदानीमहं वृद्धः परिहीनपराक्रमः।</a-v><a-v>साम्प्रतं कालमस्माकं भवान्सर्वगुणान्वितः॥ ३२</a-v></p>
<p id="4.65.33"><a-v>तद्विजृम्भस्व विक्रान्तः प्लवतामुत्तमो ह्यसि।</a-v><a-v>त्वद्वीर्यं द्रष्टुकामेयं सर्वा वानरवाहिनी॥ ३३</a-v></p>
<p id="4.65.34"><a-v>उत्तिष्ठ हरिशार्दूल लङ्घयस्व महार्णवम्।</a-v><a-v>परा हि सर्वभूतानां हनुमन्या गतिस्तव॥ ३४</a-v></p>
<p id="4.65.35"><a-v>विषाण्णा हरयः सर्वे हनुमन्किमुपेक्षसे।</a-v><a-v>विक्रमस्व महावेगो विष्णुस्त्रीन्विक्रमानिव॥ ३५</a-v></p>
<p id="4.65.36"><a-v>ततस्तु वै जाम्बवताभिचोदितः प्रतीतवेगः पवनात्मजः कपिः।</a-v><a-v>प्रहर्षयंस्तां हरिवीर वाहिनीं चकार रूपं महदात्मनस्तदा॥ ३६</a-v></p>
<p><a-v>इति श्रीरामायणे किष्किन्धाकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
