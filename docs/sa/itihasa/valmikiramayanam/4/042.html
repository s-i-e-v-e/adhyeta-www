<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ४२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/042.sxml"><a-title>वाल्मीकिरामायणम् किष्किन्धाकाण्डम् ४२ सर्गः</a-title><a-meta>
<p>Unique Words: 488</p>
</a-meta><hr><a-sec><p id="4.42.1"><a-v>ततः संदिश्य सुग्रीवः श्वशुरं पश्चिमां दिशम्।</a-v><a-v>वीरं शतबलिं नाम वानरं वानरर्षभः॥ १</a-v></p>
<p id="4.42.2"><a-v>उवाच राजा मन्त्रज्ञः सर्ववानरसंमतम्।</a-v><a-v>वाक्यमात्महितं चैव रामस्य च हितं तथा॥ २</a-v></p>
<p id="4.42.3"><a-v>वृतः शतसहस्रेण त्वद्विधानां वनौकसाम्।</a-v><a-v>वैवस्वत सुतैः सार्धं प्रतिष्ठस्व स्वमन्त्रिभिः॥ ३</a-v></p>
<p id="4.42.4"><a-v>दिशं ह्युदीचीं विक्रान्तां हिमशैलावतंसकाम्।</a-v><a-v>सर्वतः परिमार्गध्वं रामपत्नीमनिन्दिताम्॥ ४</a-v></p>
<p id="4.42.5"><a-v>अस्मिन्कार्ये विनिवृत्ते कृते दाशरथेः प्रिये।</a-v><a-v>ऋणान्मुक्ता भविष्यामः कृतार्थार्थविदां वराः॥ ५</a-v></p>
<p id="4.42.6"><a-v>कृतं हि प्रियमस्माकं राघवेण महात्मना।</a-v><a-v>तस्य चेत्प्रतिकारोऽस्ति सफलं जीवितं भवेत्॥ ६</a-v></p>
<p id="4.42.7"><a-v>एतां बुद्धिं समास्थाय दृश्यते जानकी यथा।</a-v><a-v>तथा भवद्भिः कर्तव्यमस्मत्प्रियहितैषिभिः॥ ७</a-v></p>
<p id="4.42.8"><a-v>अयं हि सर्वभूतानां मान्यस्तु नरसत्तमः।</a-v><a-v>अस्मासु चागतप्रीती रामः परपुरंजयः॥ ८</a-v></p>
<p id="4.42.9"><a-v>इमानि वनदुर्गाणि नद्यः शैलान्तराणि च।</a-v><a-v>भवन्तः परिमार्गंस्तु बुद्धिविक्रमसंपदा॥ ९</a-v></p>
<p id="4.42.10"><a-v>तत्र म्लेच्छान्पुलिन्दांश्च शूरसेनांस्तथैव च।</a-v><a-v>प्रस्थालान्भरतांश्चैव कुरूंश्च सह मद्रकैः॥ १०</a-v></p>
<p id="4.42.11"><a-v>काम्बोजान्यवनांश्चैव शकानारट्टकानपि।</a-v><a-v>बाह्लीकानृषिकांश्चैव पौरवानथ टङ्कणान्॥ ११</a-v></p>
<p id="4.42.12"><a-v>चीनान्परमचीनांश्च नीहारांश्च पुनः पुनः।</a-v><a-v>अन्विष्य दरदांश्चैव हिमवन्तं विचिन्वथ॥ १२</a-v></p>
<p id="4.42.13"><a-v>लोध्रपद्मकषण्डेषु देवदारुवनेषु च।</a-v><a-v>रावणः सह वैदेह्य मार्गितव्यस्ततस्ततः॥ १३</a-v></p>
<p id="4.42.14"><a-v>ततः सोमाश्रमं गत्वा देवगन्धर्वसेवितम्।</a-v><a-v>कालं नाम महासानुं पर्वतं तं गमिष्यथ॥ १४</a-v></p>
<p id="4.42.15"><a-v>महत्सु तस्य शृङ्गेषु निर्दरेषु गुहासु च।</a-v><a-v>विचिनुध्वं महाभागां रामपत्नीं यशस्विनीम्॥ १५</a-v></p>
<p id="4.42.16"><a-v>तमतिक्रम्य शैलेन्द्रं हेमवर्गं महागिरिम्।</a-v><a-v>ततः सुदर्शनं नाम पर्वतं गन्तुमर्हथ॥ १६</a-v></p>
<p id="4.42.17"><a-v>तस्य काननषण्डेषु निर्दरेषु गुहासु च।</a-v><a-v>रावणः सह वैदेह्या मार्गितव्यस्ततस्ततः॥ १७</a-v></p>
<p id="4.42.18"><a-v>तमतिक्रम्य चाकाशं सर्वतः शतयोजनम्।</a-v><a-v>अपर्वतनदी वृक्षं सर्वसत्त्वविवर्जितम्॥ १८</a-v></p>
<p id="4.42.19"><a-v>तं तु शीघ्रमतिक्रम्य कान्तारं रोमहर्षणम्।</a-v><a-v>कैलासं पाण्डुरं शैलं प्राप्य हृष्टा भविष्यथ॥ १९</a-v></p>
<p id="4.42.20"><a-v>तत्र पाण्डुरमेघाभं जाम्बूनदपरिष्कृतम्।</a-v><a-v>कुबेरभवनं दिव्यं निर्मितं विश्वकर्मणा॥ २०</a-v></p>
<p id="4.42.21"><a-v>विशाला नलिनी यत्र प्रभूतकमलोत्पला।</a-v><a-v>हंसकारण्डवाकीर्णा अप्सरोगणसेविता॥ २१</a-v></p>
<p id="4.42.22"><a-v>तत्र वैश्रवणो राजा सर्वभूतनमस्कृतः।</a-v><a-v>धनदो रमते श्रीमान्गुह्यकैः सह यक्षराट्॥ २२</a-v></p>
<p id="4.42.23"><a-v>तस्य चन्द्रनिकशेषु पर्वतेषु गुहासु च।</a-v><a-v>रावणः सह वैदेह्या मार्गितव्यस्ततस्ततः॥ २३</a-v></p>
<p id="4.42.24"><a-v>क्रौञ्चं तु गिरिमासाद्य बिलं तस्य सुदुर्गमम्।</a-v><a-v>अप्रमत्तैः प्रवेष्टव्यं दुष्प्रवेशं हि तत्स्मृतम्॥ २४</a-v></p>
<p id="4.42.25"><a-v>वसन्ति हि महात्मानस्तत्र सूर्यसमप्रभाः।</a-v><a-v>देवैरप्यर्चिताः सम्यग्देवरूपा महर्षयः॥ २५</a-v></p>
<p id="4.42.26"><a-v>क्रौञ्चस्य तु गुहाश्चान्याः सानूनि शिखराणि च।</a-v><a-v>निर्दराश्च नितम्बाश्च विचेतव्यास्ततस्ततः॥ २६</a-v></p>
<p id="4.42.27"><a-v>क्रौञ्चस्य शिखरं चापि निरीक्ष्य च ततस्ततः।</a-v><a-v>अवृक्षं कामशैलं च मानसं विहगालयम्॥ २७</a-v></p>
<p id="4.42.28"><a-v>न गतिस्तत्र भूतानां देवदानवरक्षसाम्।</a-v><a-v>स च सर्वैर्विचेतव्यः ससानुप्रस्थभूधरः॥ २८</a-v></p>
<p id="4.42.29"><a-v>क्रौञ्चं गिरिमतिक्रम्य मैनाको नाम पर्वतः।</a-v><a-v>मयस्य भवनं तत्र दानवस्य स्वयं कृतम्॥ २९</a-v></p>
<p id="4.42.30"><a-v>मैनाकस्तु विचेतव्यः ससानुप्रस्थकन्दरः।</a-v><a-v>स्त्रीणामश्वमुखीनां च निकेतास्तत्र तत्र तु॥ ३०</a-v></p>
<p id="4.42.31"><a-v>तं देशं समतिक्रम्य आश्रमं सिद्धसेवितम्।</a-v><a-v>सिद्धा वैखानसास्तत्र वालखिल्याश्च तापसाः॥ ३१</a-v></p>
<p id="4.42.32"><a-v>वन्द्यास्ते तु तपःसिद्धास्तापसा वीतकल्मषाः।</a-v><a-v>प्रष्टव्याश्चापि सीतायाः प्रवृत्तं विनयान्वितैः॥ ३२</a-v></p>
<p id="4.42.33"><a-v>हेमपुष्करसंछन्नं तत्र वैखानसं सरः।</a-v><a-v>तरुणादित्यसंकाशैर्हंसैर्विचरितं शुभैः॥ ३३</a-v></p>
<p id="4.42.34"><a-v>औपवाह्यः कुबेरस्य सर्वभौम इति स्मृतः।</a-v><a-v>गजः पर्येति तं देशं सदा सह करेणुभिः॥ ३४</a-v></p>
<p id="4.42.35"><a-v>तत्सारः समतिक्रम्य नष्टचन्द्रदिवाकरम्।</a-v><a-v>अनक्षत्रगणं व्योम निष्पयोदमनादिमत्॥ ३५</a-v></p>
<p id="4.42.36"><a-v>गभस्तिभिरिवार्कस्य स तु देशः प्रकाशते।</a-v><a-v>विश्राम्यद्भिस्तपः सिद्धैर्देवकल्पैः स्वयम्प्रभैः॥ ३६</a-v></p>
<p id="4.42.37"><a-v>तं तु देशमतिक्रम्य शैलोदा नाम निम्नगा।</a-v><a-v>उभयोस्तीरयोर्यस्याः कीचका नाम वेणवः॥ ३७</a-v></p>
<p id="4.42.38"><a-v>ते नयन्ति परं तीरं सिद्धान्प्रत्यानयन्ति च।</a-v><a-v>उत्तराः कुरवस्तत्र कृतपुण्यप्रतिश्रियाः॥ ३८</a-v></p>
<p id="4.42.39"><a-v>ततः काञ्चनपद्माभिः पद्मिनीभिः कृतोदकाः।</a-v><a-v>नीलवैदूर्यपत्राढ्या नद्यस्तत्र सहस्रशः॥ ३९</a-v></p>
<p id="4.42.40"><a-v>रक्तोत्पलवनैश्चात्र मण्डिताश्च हिरण्मयैः।</a-v><a-v>तरुणादित्यसदृशैर्भान्ति तत्र जलाशयाः॥ ४०</a-v></p>
<p id="4.42.41"><a-v>महार्हमणिपत्रैश्च काञ्चनप्रभ केसरैः।</a-v><a-v>नीलोत्पलवनैश्चित्रैः स देशः सर्वतोवृतः॥ ४१</a-v></p>
<p id="4.42.42"><a-v>निस्तुलाभिश्च मुक्ताभिर्मणिभिश्च महाधनैः।</a-v><a-v>उद्भूतपुलिनास्तत्र जातरूपैश्च निम्नगाः॥ ४२</a-v></p>
<p id="4.42.43"><a-v>सर्वरत्नमयैश्चित्रैरवगाढा नगोत्तमैः।</a-v><a-v>जातरूपमयैश्चापि हुताशनसमप्रभैः॥ ४३</a-v></p>
<p id="4.42.44"><a-v>नित्यपुष्पफलाश्चात्र नगाः पत्ररथाकुलाः।</a-v><a-v>दिव्यगन्धरसस्पर्शाः सर्वकामान्स्रवन्ति च॥ ४४</a-v></p>
<p id="4.42.45"><a-v>नानाकाराणि वासांसि फलन्त्यन्ये नगोत्तमाः।</a-v><a-v>मुक्तावैदूर्यचित्राणि भूषणानि तथैव च॥ ४५</a-v></p>
<p id="4.42.46"><a-v>स्त्रीणां यान्यनुरूपाणि पुरुषाणां तथैव च।</a-v><a-v>सर्वर्तुसुखसेव्यानि फलन्त्यन्ये नगोत्तमाः॥ ४६</a-v></p>
<p id="4.42.47"><a-v>महार्हाणि विचित्राणि हैमान्यन्ये नगोत्तमाः।</a-v><a-v>शयनानि प्रसूयन्ते चित्रास्तारणवन्ति च॥ ४७</a-v></p>
<p id="4.42.48"><a-v>मनःकान्तानि माल्यानि फलन्त्यत्रापरे द्रुमाः।</a-v><a-v>पानानि च महार्हाणि भक्ष्याणि विविधानि च॥ ४८</a-v></p>
<p id="4.42.49"><a-v>स्त्रियश्च गुणसंपन्ना रूपयौवनलक्षिताः।</a-v><a-v>गन्धर्वाः किंनरा सिद्धा नागा विद्याधरास्तथा।</a-v><a-v>रमन्ते सहितास्तत्र नारीभिर्भास्करप्रभाः॥ ४९</a-v></p>
<p id="4.42.50"><a-v>सर्वे सुकृतकर्माणः सर्वे रतिपरायणाः।</a-v><a-v>सर्वे कामार्थसहिता वसन्ति सह योषितः॥ ५०</a-v></p>
<p id="4.42.51"><a-v>गीतवादित्रनिर्घोषः सोत्कृष्टहसितस्वनः।</a-v><a-v>श्रूयते सततं तत्र सर्वभूतमनोहरः॥ ५१</a-v></p>
<p id="4.42.52"><a-v>तत्र नामुदितः कश्चिन्नास्ति कश्चिदसत्प्रियः।</a-v><a-v>अहन्यहनि वर्धन्ते गुणास्तत्र मनोरमाः॥ ५२</a-v></p>
<p id="4.42.53"><a-v>समतिक्रम्य तं देशमुत्तरस्तोयसां निधिः।</a-v><a-v>तत्र सोमगिरिर्नाम मध्ये हेममयो महान्॥ ५३</a-v></p>
<p id="4.42.54"><a-v>इन्द्रलोकगता ये च ब्रह्मलोकगताश्च ये।</a-v><a-v>देवास्तं समवेक्षन्ते गिरिराजं दिवं गतम्॥ ५४</a-v></p>
<p id="4.42.55"><a-v>स तु देशो विसूर्योऽपि तस्य भासा प्रकाशते।</a-v><a-v>सूर्यलक्ष्म्याभिविज्ञेयस्तपसेव विवस्वता॥ ५५</a-v></p>
<p id="4.42.56"><a-v>भगवानपि विश्वात्मा शम्भुरेकादशात्मकः।</a-v><a-v>ब्रह्मा वसति देवेशो ब्रह्मर्षिपरिवारितः॥ ५६</a-v></p>
<p id="4.42.57"><a-v>न कथंचन गन्तव्यं कुरूणामुत्तरेण वः।</a-v><a-v>अन्येषामपि भूतानां नातिक्रामति वै गतिः॥ ५७</a-v></p>
<p id="4.42.58"><a-v>सा हि सोमगिरिर्नाम देवानामपि दुर्गमः।</a-v><a-v>तमालोक्य ततः क्षिप्रमुपावर्तितुमर्हथ॥ ५८</a-v></p>
<p id="4.42.59"><a-v>एतावद्वानरैः शक्यं गन्तुं वानरपुंगवाः।</a-v><a-v>अभास्करममर्यादं न जानीमस्ततः परम्॥ ५९</a-v></p>
<p id="4.42.60"><a-v>सर्वमेतद्विचेतव्यं यन्मया परिकीर्तितम्।</a-v><a-v>यदन्यदपि नोक्तं च तत्रापि क्रियतां मतिः॥ ६०</a-v></p>
<p id="4.42.61"><a-v>ततः कृतं दाशरथेर्महत्प्रियं महत्तरं चापि ततो मम प्रियम्।</a-v><a-v>कृतं भविष्यत्यनिलानलोपमा विदेहजा दर्शनजेन कर्मणा॥ ६१</a-v></p>
<p id="4.42.62"><a-v>ततः कृतार्थाः सहिताः सबान्धवा मयार्चिताः सर्वगुणैर्मनोरमैः।</a-v><a-v>चरिष्यथोर्वीं प्रतिशान्तशत्रवः सहप्रिया भूतधराः प्लवंगमाः॥ ६२</a-v></p>
<p><a-v>इति श्रीरामायणे किष्किन्धाकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
