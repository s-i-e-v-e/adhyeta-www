<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/008.sxml"><a-title>वाल्मीकिरामायणम् किष्किन्धाकाण्डम् ८ सर्गः</a-title><a-meta>
<p>Unique Words: 394</p>
</a-meta><hr><a-sec><p id="4.8.1"><a-v>परितुष्टस्तु सुग्रीवस्तेन वाक्येन वानरः।</a-v><a-v>लक्ष्मणस्याग्रजं राममिदं वचनमब्रवीत्॥ १</a-v></p>
<p id="4.8.2"><a-v>सर्वथाहमनुग्राह्यो देवतानामसंशयः।</a-v><a-v>उपपन्नगुणोपेतः सखा यस्य भवान्मम॥ २</a-v></p>
<p id="4.8.3"><a-v>शक्यं खलु भवेद्राम सहायेन त्वयानघ।</a-v><a-v>सुरराज्यमपि प्राप्तुं स्वराज्यं किं पुनः प्रभो॥ ३</a-v></p>
<p id="4.8.4"><a-v>सोऽहं सभाज्यो बन्धूनां सुहृदां चैव राघव।</a-v><a-v>यस्याग्निसाक्षिकं मित्रं लब्धं राघववंशजम्॥ ४</a-v></p>
<p id="4.8.5"><a-v>अहमप्यनुरूपस्ते वयस्यो ज्ञास्यसे शनैः।</a-v><a-v>न तु वक्तुं समर्थोऽहं स्वयमात्मगतान्गुणान्॥ ५</a-v></p>
<p id="4.8.6"><a-v>महात्मनां तु भूयिष्ठं त्वद्विधानां कृतात्मनाम्।</a-v><a-v>निश्चला भवति प्रीतिर्धैर्यमात्मवतामिव॥ ६</a-v></p>
<p id="4.8.7"><a-v>रजतं वा सुवर्णं वा वस्त्राण्याभरणानि वा।</a-v><a-v>अविभक्तानि साधूनामवगच्छन्ति साधवः॥ ७</a-v></p>
<p id="4.8.8"><a-v>आढ्यो वापि दरिद्रो वा दुःखितः सुखितोऽपि वा।</a-v><a-v>निर्दोषो वा सदोषो वा वयस्यः परमा गतिः॥ ८</a-v></p>
<p id="4.8.9"><a-v>धनत्यागः सुखत्यागो देहत्यागोऽपि वा पुनः।</a-v><a-v>वयस्यार्थे प्रवर्तन्ते स्नेहं दृष्ट्वा तथाविधम्॥ ९</a-v></p>
<p id="4.8.10"><a-v>तत्तथेत्यब्रवीद्रामः सुग्रीवं प्रियवादिनम्।</a-v><a-v>लक्ष्मणस्याग्रतो लक्ष्म्या वासवस्येव धीमतः॥ १०</a-v></p>
<p id="4.8.11"><a-v>ततो रामं स्थितं दृष्ट्वा लक्ष्मणं च महाबलम्।</a-v><a-v>सुग्रीवः सर्वतश्चक्षुर्वने लोलमपातयत्॥ ११</a-v></p>
<p id="4.8.12"><a-v>स ददर्श ततः सालमविदूरे हरीश्वरः।</a-v><a-v>सुपुष्पमीषत्पत्राढ्यं भ्रमरैरुपशोभितम्॥ १२</a-v></p>
<p id="4.8.13"><a-v>तस्यैकां पर्णबहुलां भङ्क्त्वा शाखां सुपुष्पिताम्।</a-v><a-v>सालस्यास्तीर्य सुग्रीवो निषसाद सराघवः॥ १३</a-v></p>
<p id="4.8.14"><a-v>तावासीनौ ततो दृष्ट्वा हनूमानपि लक्ष्मणम्।</a-v><a-v>सालशाखां समुत्पाट्य विनीतमुपवेशयत्॥ १४</a-v></p>
<p id="4.8.15"><a-v>ततः प्रहृष्टः सुग्रीवः श्लक्ष्णं मधुरया गिरा।</a-v><a-v>उवाच प्रणयाद्रामं हर्षव्याकुलिताक्षरम्॥ १५</a-v></p>
<p id="4.8.16"><a-v>अहं विनिकृतो भ्रात्रा चराम्येष भयार्दितः।</a-v><a-v>ऋश्यमूकं गिरिवरं हृतभार्यः सुदुःखितः॥ १६</a-v></p>
<p id="4.8.17"><a-v>सोऽहं त्रस्तो भये मग्नो वसाम्युद्भ्रान्तचेतनः।</a-v><a-v>वालिना निकृतो भ्रात्रा कृतवैरश्च राघव॥ १७</a-v></p>
<p id="4.8.18"><a-v>वालिनो मे भयार्तस्य सर्वलोकाभयंकर।</a-v><a-v>ममापि त्वमनाथस्य प्रसादं कर्तुमर्हसि॥ १८</a-v></p>
<p id="4.8.19"><a-v>एवमुक्तस्तु तेजस्वी धर्मज्ञो धर्मवत्सलः।</a-v><a-v>प्रत्युवाच स काकुत्स्थः सुग्रीवं प्रहसन्निव॥ १९</a-v></p>
<p id="4.8.20"><a-v>उपकारफलं मित्रमपकारोऽरिलक्षणम्।</a-v><a-v>अद्यैव तं हनिष्यामि तव भार्यापहारिणम्॥ २०</a-v></p>
<p id="4.8.21"><a-v>इमे हि मे महावेगाः पत्रिणस्तिग्मतेजसः।</a-v><a-v>कार्तिकेयवनोद्भूताः शरा हेमविभूषिताः॥ २१</a-v></p>
<p id="4.8.22"><a-v>कङ्कपत्रप्रतिच्छन्ना महेन्द्राशनिसंनिभाः।</a-v><a-v>सुपर्वाणः सुतीक्ष्णाग्रा सरोषा भुजगा इव॥ २२</a-v></p>
<p id="4.8.23"><a-v>भ्रातृसंज्ञममित्रं ते वालिनं कृतकिल्बिषम्।</a-v><a-v>शरैर्विनिहतं पश्य विकीर्णमिव पर्वतम्॥ २३</a-v></p>
<p id="4.8.24"><a-v>राघवस्य वचः श्रुत्वा सुग्रीवो वाहिनीपतिः।</a-v><a-v>प्रहर्षमतुलं लेभे साधु साध्विति चाब्रवीत्॥ २४</a-v></p>
<p id="4.8.25"><a-v>रामशोकाभिभूतोऽहं शोकार्तानां भवान्गतिः।</a-v><a-v>वयस्य इति कृत्वा हि त्वय्यहं परिदेवये॥ २५</a-v></p>
<p id="4.8.26"><a-v>त्वं हि पाणिप्रदानेन वयस्यो सोऽग्निसाक्षिकः।</a-v><a-v>कृतः प्राणैर्बहुमतः सत्येनापि शपाम्यहम्॥ २६</a-v></p>
<p id="4.8.27"><a-v>वयस्य इति कृत्वा च विस्रब्धं प्रवदाम्यहम्।</a-v><a-v>दुःखमन्तर्गतं यन्मे मनो दहति नित्यशः॥ २७</a-v></p>
<p id="4.8.28"><a-v>एतावदुक्त्वा वचनं बाष्पदूषितलोचनः।</a-v><a-v>बाष्पोपहतया वाचा नोच्चैः शक्नोति भाषितुम्॥ २८</a-v></p>
<p id="4.8.29"><a-v>बाष्पवेगं तु सहसा नदीवेगमिवागतम्।</a-v><a-v>धारयामास धैर्येण सुग्रीवो रामसंनिधौ॥ २९</a-v></p>
<p id="4.8.30"><a-v>संनिगृह्य तु तं बाष्पं प्रमृज्य नयने शुभे।</a-v><a-v>विनिःश्वस्य च तेजस्वी राघवं पुनरब्रवीत्॥ ३०</a-v></p>
<p id="4.8.31"><a-v>पुराहं वलिना राम राज्यात्स्वादवरोपितः।</a-v><a-v>परुषाणि च संश्राव्य निर्धूतोऽस्मि बलीयसा॥ ३१</a-v></p>
<p id="4.8.32"><a-v>हृता भार्या च मे तेन प्राणेभ्योऽपि गरीयसी।</a-v><a-v>सुहृदश्च मदीया ये संयता बन्धनेषु ते॥ ३२</a-v></p>
<p id="4.8.33"><a-v>यत्नवांश्च सुदुष्टात्मा मद्विनाशाय राघव।</a-v><a-v>बहुशस्तत्प्रयुक्ताश्च वानरा निहता मया॥ ३३</a-v></p>
<p id="4.8.34"><a-v>शङ्कया त्वेतया चाहं दृष्ट्वा त्वामपि राघव।</a-v><a-v>नोपसर्पाम्यहं भीतो भये सर्वे हि बिभ्यति॥ ३४</a-v></p>
<p id="4.8.35"><a-v>केवलं हि सहाया मे हनुमत्प्रमुखास्त्विमे।</a-v><a-v>अतोऽहं धारयाम्यद्य प्राणान्कृच्छ्र गतोऽपि सन्॥ ३५</a-v></p>
<p id="4.8.36"><a-v>एते हि कपयः स्निग्धा मां रक्षन्ति समन्ततः।</a-v><a-v>सह गच्छन्ति गन्तव्ये नित्यं तिष्ठन्ति च स्थिते॥ ३६</a-v></p>
<p id="4.8.37"><a-v>संक्षेपस्त्वेष मे राम किमुक्त्वा विस्तरं हि ते।</a-v><a-v>स मे ज्येष्ठो रिपुर्भ्राता वाली विश्रुतपौरुषः॥ ३७</a-v></p>
<p id="4.8.38"><a-v>तद्विनाशाद्धि मे दुःखं प्रनष्टं स्यादनन्तरम्।</a-v><a-v>सुखं मे जीवितं चैव तद्विनाशनिबन्धनम्॥ ३८</a-v></p>
<p id="4.8.39"><a-v>एष मे राम शोकान्तः शोकार्तेन निवेदितः।</a-v><a-v>दुःखितोऽदुःखितो वापि सख्युर्नित्यं सखा गतिः॥ ३९</a-v></p>
<p id="4.8.40"><a-v>श्रुत्वैतच्च वचो रामः सुग्रीवमिदमब्रवीत्।</a-v><a-v>किंनिमित्तमभूद्वैरं श्रोतुमिच्छामि तत्त्वतः॥ ४०</a-v></p>
<p id="4.8.41"><a-v>सुखं हि कारणं श्रुत्वा वैरस्य तव वानर।</a-v><a-v>आनन्तर्यं विधास्यामि संप्रधार्य बलाबलम्॥ ४१</a-v></p>
<p id="4.8.42"><a-v>बलवान्हि ममामर्षः श्रुत्वा त्वामवमानितम्।</a-v><a-v>वर्धते हृदयोत्कम्पी प्रावृड्वेग इवाम्भसः॥ ४२</a-v></p>
<p id="4.8.43"><a-v>हृष्टः कथय विस्रब्धो यावदारोप्यते धनुः।</a-v><a-v>सृष्टश्च हि मया बाणो निरस्तश्च रिपुस्तव॥ ४३</a-v></p>
<p id="4.8.44"><a-v>एवमुक्तस्तु सुग्रीवः काकुत्स्थेन महात्मना।</a-v><a-v>प्रहर्षमतुलं लेभे चतुर्भिः सह वानरैः॥ ४४</a-v></p>
<p id="4.8.45"><a-v>ततः प्रहृष्टवदनः सुग्रीवो लक्ष्मणाग्रजे।</a-v><a-v>वैरस्य कारणं तत्त्वमाख्यातुमुपचक्रमे॥ ४५</a-v></p>
<p><a-v>इति श्रीरामायणे किष्किन्धाकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
