<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/031.sxml"><a-title>वाल्मीकिरामायणम् किष्किन्धाकाण्डम् ३१ सर्गः</a-title><a-meta>
<p>Unique Words: 209</p>
</a-meta><hr><a-sec><p id="4.31.1"><a-v>अङ्गदस्य वचः श्रुत्वा सुग्रीवः सचिवैः सह।</a-v><a-v>लक्ष्मणं कुपितं श्रुत्वा मुमोचासनमात्मवान्॥ १</a-v></p>
<p id="4.31.2"><a-v>सचिवानब्रवीद्वाक्यं निश्चित्य गुरुलाघवम्।</a-v><a-v>मन्त्रज्ञान्मन्त्रकुशलो मन्त्रेषु परिनिष्ठितः॥ २</a-v></p>
<p id="4.31.3"><a-v>न मे दुर्व्याहृतं किंचिन्नापि मे दुरनुष्ठितम्।</a-v><a-v>लक्ष्मणो राघवभ्राता क्रुद्धः किमिति चिन्तये॥ ३</a-v></p>
<p id="4.31.4"><a-v>असुहृद्भिर्ममामित्रैर्नित्यमन्तरदर्शिभिः।</a-v><a-v>मम दोषानसंभूताञ्श्रावितो राघवानुजः॥ ४</a-v></p>
<p id="4.31.5"><a-v>अत्र तावद्यथाबुद्धि सर्वैरेव यथाविधि।</a-v><a-v>भवद्भिर्निश्चयस्तस्य विज्ञेयो निपुणं शनैः॥ ५</a-v></p>
<p id="4.31.6"><a-v>न खल्वस्ति मम त्रासो लक्ष्मणान्नापि राघवात्।</a-v><a-v>मित्रं त्वस्थान कुपितं जनयत्येव संभ्रमम्॥ ६</a-v></p>
<p id="4.31.7"><a-v>सर्वथा सुकरं मित्रं दुष्करं परिपालनम्।</a-v><a-v>अनित्यत्वात्तु चित्तानां प्रीतिरल्पेऽपि भिद्यते॥ ७</a-v></p>
<p id="4.31.8"><a-v>अतोनिमित्तं त्रस्तोऽहं रामेण तु महात्मना।</a-v><a-v>यन्ममोपकृतं शक्यं प्रतिकर्तुं न तन्मया॥ ८</a-v></p>
<p id="4.31.9"><a-v>सुग्रीवेणैवमुक्तस्तु हनुमान्हरिपुंगवः।</a-v><a-v>उवाच स्वेन तर्केण मध्ये वानरमन्त्रिणाम्॥ ९</a-v></p>
<p id="4.31.10"><a-v>सर्वथा नैतदाश्चर्यं यत्त्वं हरिगणेश्वर।</a-v><a-v>न विस्मरसि सुस्निग्धमुपकारकृतं शुभम्॥ १०</a-v></p>
<p id="4.31.11"><a-v>राघवेण तु शूरेण भयमुत्सृज्य दूरतः।</a-v><a-v>त्वत्प्रियार्थं हतो वाली शक्रतुल्यपराक्रमः॥ ११</a-v></p>
<p id="4.31.12"><a-v>सर्वथा प्रणयात्क्रुद्धो राघवो नात्र संशयः।</a-v><a-v>भ्रातरं स प्रहितवाँल्लक्ष्मणं लक्ष्मिवर्धनम्॥ १२</a-v></p>
<p id="4.31.13"><a-v>त्वं प्रमत्तो न जानीषे कालं कलविदां वर।</a-v><a-v>फुल्लसप्तच्छदश्यामा प्रवृत्ता तु शरच्छिवा॥ १३</a-v></p>
<p id="4.31.14"><a-v>निर्मल ग्रहनक्षत्रा द्यौः प्रनष्टबलाहका।</a-v><a-v>प्रसन्नाश्च दिशः सर्वाः सरितश्च सरांसि च॥ १४</a-v></p>
<p id="4.31.15"><a-v>प्राप्तमुद्योगकालं तु नावैषि हरिपुंगव।</a-v><a-v>त्वं प्रमत्त इति व्यक्तं लक्ष्मणोऽयमिहागतः॥ १५</a-v></p>
<p id="4.31.16"><a-v>आर्तस्य हृतदारस्य परुषं पुरुषान्तरात्।</a-v><a-v>वचनं मर्षणीयं ते राघवस्य महात्मनः॥ १६</a-v></p>
<p id="4.31.17"><a-v>कृतापराधस्य हि ते नान्यत्पश्याम्यहं क्षमम्।</a-v><a-v>अन्तरेणाञ्जलिं बद्ध्वा लक्ष्मणस्य प्रसादनात्॥ १७</a-v></p>
<p id="4.31.18"><a-v>नियुक्तैर्मन्त्रिभिर्वाच्यो अवश्यं पार्थिवो हितम्।</a-v><a-v>अत एव भयं त्यक्त्वा ब्रवीम्यवधृतं वचः॥ १८</a-v></p>
<p id="4.31.19"><a-v>अभिक्रुद्धः समर्थो हि चापमुद्यम्य राघवः।</a-v><a-v>सदेवासुरगन्धर्वं वशे स्थापयितुं जगत्॥ १९</a-v></p>
<p id="4.31.20"><a-v>न स क्षमः कोपयितुं यः प्रसाद्य पुनर्भवेत्।</a-v><a-v>पूर्वोपकारं स्मरता कृतज्ञेन विशेषतः॥ २०</a-v></p>
<p id="4.31.21"><a-v>तस्य मूर्ध्ना प्रणम्य त्वं सपुत्रः ससुहृज्जनः।</a-v><a-v>राजंस्तिष्ठ स्वसमये भर्तुर्भार्येव तद्वशे॥ २१</a-v></p>
<p id="4.31.22"><a-v>न रामरामानुजशासनं त्वया कपीन्द्रयुक्तं मनसाप्यपोहितुम्।</a-v><a-v>मनो हि ते ज्ञास्यति मानुषं बलं सराघवस्यास्य सुरेन्द्रवर्चसः॥ २२</a-v></p>
<p><a-v>इति श्रीरामायणे किष्किन्धाकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
