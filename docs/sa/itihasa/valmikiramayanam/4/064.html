<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/064.sxml"><a-title>वाल्मीकिरामायणम् किष्किन्धाकाण्डम् ६४ सर्गः</a-title><a-meta>
<p>Unique Words: 296</p>
</a-meta><hr><a-sec><p id="4.64.1"><a-v>ततोऽङ्गदवचः श्रुत्वा सर्वे ते वानरोत्तमाः।</a-v><a-v>स्वं स्वं गतौ समुत्साहमाहुस्तत्र यथाक्रमम्॥ १</a-v></p>
<p id="4.64.2"><a-v>गजो गवाक्षो गवयः शरभो गन्धमादनः।</a-v><a-v>मैन्दश्च द्विविदश्चैव सुषेणो जाम्बवांस्तथा॥ २</a-v></p>
<p id="4.64.3"><a-v>आबभाषे गजस्तत्र प्लवेयं दशयोजनम्।</a-v><a-v>गवाक्षो योजनान्याह गमिष्यामीति विंशतिम्॥ ३</a-v></p>
<p id="4.64.4"><a-v>गवयो वानरस्तत्र वानरांस्तानुवाच ह।</a-v><a-v>त्रिंशतं तु गमिष्यामि योजनानां प्लवंगमाः॥ ४</a-v></p>
<p id="4.64.5"><a-v>शरभो वानरस्तत्र वानरांस्तानुवाच ह।</a-v><a-v>चत्वारिंशद्गमिष्यामि योजनानां न संशयः॥ ५</a-v></p>
<p id="4.64.6"><a-v>वानरांस्तु महातेजा अब्रवीद्गन्धमादनः।</a-v><a-v>योजनानां गमिष्यामि पञ्चाशत्तु न संशयः॥ ६</a-v></p>
<p id="4.64.7"><a-v>मैन्दस्तु वानरस्तत्र वानरांस्तानुवाच ह।</a-v><a-v>योजनानां परं षष्टिमहं प्लवितुमुत्सहे॥ ७</a-v></p>
<p id="4.64.8"><a-v>ततस्तत्र महातेजा द्विविदः प्रत्यभाषत।</a-v><a-v>गमिष्यामि न संदेहः सप्ततिं योजनान्यहम्॥ ८</a-v></p>
<p id="4.64.9"><a-v>सुषेणस्तु हरिश्रेष्ठः प्रोक्तवान्कपिसत्तमान्।</a-v><a-v>अशीतिं योजनानां तु प्लवेयं प्लवगर्षभाः॥ ९</a-v></p>
<p id="4.64.10"><a-v>तेषां कथयतां तत्र सर्वांस्ताननुमान्य च।</a-v><a-v>ततो वृद्धतमस्तेषां जाम्बवान्प्रत्यभाषत॥ १०</a-v></p>
<p id="4.64.11"><a-v>पूर्वमस्माकमप्यासीत्कश्चिद्गतिपराक्रमः।</a-v><a-v>ते वयं वयसः पारमनुप्राप्ताः स्म साम्प्रतम्॥ ११</a-v></p>
<p id="4.64.12"><a-v>किं तु नैवं गते शक्यमिदं कार्यमुपेक्षितुम्।</a-v><a-v>यदर्थं कपिराजश्च रामश्च कृतनिश्चयौ॥ १२</a-v></p>
<p id="4.64.13"><a-v>साम्प्रतं कालभेदेन या गतिस्तां निबोधत।</a-v><a-v>नवतिं योजनानां तु गमिष्यामि न संशयः॥ १३</a-v></p>
<p id="4.64.14"><a-v>तांश्च सर्वान्हरिश्रेष्ठाञ्जाम्बवान्पुनरब्रवीत्।</a-v><a-v>न खल्वेतावदेवासीद्गमने मे पराक्रमः॥ १४</a-v></p>
<p id="4.64.15"><a-v>मया महाबलैश्चैव यज्ञे विष्णुः सनातनः।</a-v><a-v>प्रदक्षिणीकृतः पूर्वं क्रममाणस्त्रिविक्रमः॥ १५</a-v></p>
<p id="4.64.16"><a-v>स इदानीमहं वृद्धः प्लवने मन्दविक्रमः।</a-v><a-v>यौवने च तदासीन्मे बलमप्रतिमं परैः॥ १६</a-v></p>
<p id="4.64.17"><a-v>संप्रत्येतावतीं शक्तिं गमने तर्कयाम्यहम्।</a-v><a-v>नैतावता च संसिद्धिः कार्यस्यास्य भविष्यति॥ १७</a-v></p>
<p id="4.64.18"><a-v>अथोत्तरमुदारार्थमब्रवीदङ्गदस्तदा।</a-v><a-v>अनुमान्य महाप्राज्ञो जाम्बवन्तं महाकपिम्॥ १८</a-v></p>
<p id="4.64.19"><a-v>अहमेतद्गमिष्यामि योजनानां शतं महत्।</a-v><a-v>निवर्तने तु मे शक्तिः स्यान्न वेति न निश्चितम्॥ १९</a-v></p>
<p id="4.64.20"><a-v>तमुवाच हरिश्रेष्ठो जाम्बवान्वाक्यकोविदः।</a-v><a-v>ज्ञायते गमने शक्तिस्तव हर्यृक्षसत्तम॥ २०</a-v></p>
<p id="4.64.21"><a-v>कामं शतसहस्रं वा न ह्येष विधिरुच्यते।</a-v><a-v>योजनानां भवाञ्शक्तो गन्तुं प्रतिनिवर्तितुम्॥ २१</a-v></p>
<p id="4.64.22"><a-v>न हि प्रेषयिता तत स्वामी प्रेष्यः कथंचन।</a-v><a-v>भवतायं जनः सर्वः प्रेष्यः प्लवगसत्तम॥ २२</a-v></p>
<p id="4.64.23"><a-v>भवान्कलत्रमस्माकं स्वामिभावे व्यवस्थितः।</a-v><a-v>स्वामी कलत्रं सैन्यस्य गतिरेषा परंतप॥ २३</a-v></p>
<p id="4.64.24"><a-v>तस्मात्कलत्रवत्तात प्रतिपाल्यः सदा भवान्।</a-v><a-v>अपि चैतस्य कार्यस्य भवान्मूलमरिंदम॥ २४</a-v></p>
<p id="4.64.25"><a-v>मूलमर्थस्य संरक्ष्यमेष कार्यविदां नयः।</a-v><a-v>मूले हि सति सिध्यन्ति गुणाः पुष्पफलादयः॥ २५</a-v></p>
<p id="4.64.26"><a-v>तद्भवानस्या कार्यस्य साधने सत्यविक्रमः।</a-v><a-v>बुद्धिविक्रमसंपन्नो हेतुरत्र परंतपः॥ २६</a-v></p>
<p id="4.64.27"><a-v>गुरुश्च गुरुपुत्रश्च त्वं हि नः कपिसत्तम।</a-v><a-v>भवन्तमाश्रित्य वयं समर्था ह्यर्थसाधने॥ २७</a-v></p>
<p id="4.64.28"><a-v>उक्तवाक्यं महाप्राज्ञं जाम्बवन्तं महाकपिः।</a-v><a-v>प्रत्युवाचोत्तरं वाक्यं वालिसूनुरथाङ्गदः॥ २८</a-v></p>
<p id="4.64.29"><a-v>यदि नाहं गमिष्यामि नान्यो वानरपुंगवः।</a-v><a-v>पुनः खल्विदमस्माभिः कार्यं प्रायोपवेशनम्॥ २९</a-v></p>
<p id="4.64.30"><a-v>न ह्यकृत्वा हरिपतेः संदेशं तस्य धीमतः।</a-v><a-v>तत्रापि गत्वा प्राणानां पश्यामि परिरक्षणम्॥ ३०</a-v></p>
<p id="4.64.31"><a-v>स हि प्रसादे चात्यर्थं कोपे च हरिरीश्वरः।</a-v><a-v>अतीत्य तस्य संदेशं विनाशो गमने भवेत्॥ ३१</a-v></p>
<p id="4.64.32"><a-v>तद्यथा ह्यस्य कार्यस्य न भवत्यन्यथा गतिः।</a-v><a-v>तद्भवानेव दृष्टार्थः संचिन्तयितुमर्हति॥ ३२</a-v></p>
<p id="4.64.33"><a-v>सोऽङ्गदेन तदा वीरः प्रत्युक्तः प्लवगर्षभः।</a-v><a-v>जाम्बवानुत्तरं वाक्यं प्रोवाचेदं ततोऽङ्गदम्॥ ३३</a-v></p>
<p id="4.64.34"><a-v>अस्य ते वीर कार्यस्य न किंचित्परिहीयते।</a-v><a-v>एष संचोदयाम्येनं यः कार्यं साधयिष्यति॥ ३४</a-v></p>
<p id="4.64.35"><a-v>ततः प्रतीतं प्लवतां वरिष्ठ</a-v><a-v>मेकान्तमाश्रित्य सुखोपविष्टम्।</a-v><a-v>संचोदयामास हरिप्रवीरो</a-v><a-v>हरिप्रवीरं हनुमन्तमेव॥ ३५</a-v></p>
<p><a-v>इति श्रीरामायणे किष्किन्धाकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
