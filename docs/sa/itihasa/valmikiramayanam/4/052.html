<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/052.sxml"><a-title>वाल्मीकिरामायणम् किष्किन्धाकाण्डम् ५२ सर्गः</a-title><a-meta>
<p>Unique Words: 291</p>
</a-meta><hr><a-sec><p id="4.52.1"><a-v>एवमुक्तः शुभं वाक्यं तापस्या धर्मसंहितम्।</a-v><a-v>उवाच हनुमान्वाक्यं तामनिन्दितचेष्टिताम्॥ १</a-v></p>
<p id="4.52.2"><a-v>शरणं त्वां प्रपन्नाः स्मः सर्वे वै धर्मचारिणि।</a-v><a-v>यः कृतः समयोऽस्माकं सुग्रीवेण महात्मना।</a-v><a-v>स तु कालो व्यतिक्रान्तो बिले च परिवर्तताम्॥ २</a-v></p>
<p id="4.52.3"><a-v>सा त्वमस्माद्बिलाद्घोरादुत्तारयितुमर्हसि॥ ३</a-v></p>
<p id="4.52.4"><a-v>तस्मात्सुग्रीववचनादतिक्रान्तान्गतायुषः।</a-v><a-v>त्रातुमर्हसि नः सर्वान्सुग्रीवभयशङ्कितान्॥ ४</a-v></p>
<p id="4.52.5"><a-v>महच्च कार्यमस्माभिः कर्तव्यं धर्मचारिणि।</a-v><a-v>तच्चापि न कृतं कार्यमस्माभिरिह वासिभिः॥ ५</a-v></p>
<p id="4.52.6"><a-v>एवमुक्ता हनुमता तापसी वाक्यमब्रवीत्।</a-v><a-v>जीवता दुष्करं मन्ये प्रविष्टेन निवर्तितुम्॥ ६</a-v></p>
<p id="4.52.7"><a-v>तपसस्तु प्रभावेन नियमोपार्जितेन च।</a-v><a-v>सर्वानेव बिलादस्मादुद्धरिष्यामि वानरान्॥ ७</a-v></p>
<p id="4.52.8"><a-v>निमीलयत चक्षूंषि सर्वे वानरपुंगवाः।</a-v><a-v>न हि निष्क्रमितुं शक्यमनिमीलितलोचनैः॥ ८</a-v></p>
<p id="4.52.9"><a-v>ततः संमीलिताः सर्वे सुकुमाराङ्गुलैः करैः।</a-v><a-v>सहसा पिदधुर्दृष्टिं हृष्टा गमनकाङ्क्षिणः॥ ९</a-v></p>
<p id="4.52.10"><a-v>वानरास्तु महात्मानो हस्तरुद्धमुखास्तदा।</a-v><a-v>निमेषान्तरमात्रेण बिलादुत्तारितास्तया॥ १०</a-v></p>
<p id="4.52.11"><a-v>ततस्तान्वानरान्सर्वांस्तापसी धर्मचारिणी।</a-v><a-v>निःसृतान्विषमात्तस्मात्समाश्वास्येदमब्रवीत्॥ ११</a-v></p>
<p id="4.52.12"><a-v>एष विन्ध्यो गिरिः श्रीमान्नानाद्रुमलतायुतः।</a-v><a-v>एष प्रसवणः शैलः सागरोऽयं महोदधिः॥ १२</a-v></p>
<p id="4.52.13"><a-v>स्वस्ति वोऽस्तु गमिष्यामि भवनं वानरर्षभाः।</a-v><a-v>इत्युक्त्वा तद्बिलं श्रीमत्प्रविवेश स्वयंप्रभा॥ १३</a-v></p>
<p id="4.52.14"><a-v>ततस्ते ददृशुर्घोरं सागरं वरुणालयम्।</a-v><a-v>अपारमभिगर्जन्तं घोरैरूर्मिभिराकुलम्॥ १४</a-v></p>
<p id="4.52.15"><a-v>मयस्य माया विहितं गिरिदुर्गं विचिन्वताम्।</a-v><a-v>तेषां मासो व्यतिक्रान्तो यो राज्ञा समयः कृतः॥ १५</a-v></p>
<p id="4.52.16"><a-v>विन्ध्यस्य तु गिरेः पादे संप्रपुष्पितपादपे।</a-v><a-v>उपविश्य महाभागाश्चिन्तामापेदिरे तदा॥ १६</a-v></p>
<p id="4.52.17"><a-v>ततः पुष्पातिभाराग्राँल्लताशतसमावृतान्।</a-v><a-v>द्रुमान्वासन्तिकान्दृष्ट्वा बभूवुर्भयशङ्किताः॥ १७</a-v></p>
<p id="4.52.18"><a-v>ते वसन्तमनुप्राप्तं प्रतिवेद्य परस्परम्।</a-v><a-v>नष्टसंदेशकालार्था निपेतुर्धरणीतले॥ १८</a-v></p>
<p id="4.52.19"><a-v>स तु सिंहर्षभ स्कन्धः पीनायतभुजः कपिः।</a-v><a-v>युवराजो महाप्राज्ञ अङ्गदो वाक्यमब्रवीत्॥ १९</a-v></p>
<p id="4.52.20"><a-v>शासनात्कपिराजस्य वयं सर्वे विनिर्गताः।</a-v><a-v>मासः पूर्णो बिलस्थानां हरयः किं न बुध्यते॥ २०</a-v></p>
<p id="4.52.21"><a-v>तस्मिन्नतीते काले तु सुग्रीवेण कृते स्वयम्।</a-v><a-v>प्रायोपवेशनं युक्तं सर्वेषां च वनौकसाम्॥ २१</a-v></p>
<p id="4.52.22"><a-v>तीक्ष्णः प्रकृत्या सुग्रीवः स्वामिभावे व्यवस्थितः।</a-v><a-v>न क्षमिष्यति नः सर्वानपराधकृतो गतान्॥ २२</a-v></p>
<p id="4.52.23"><a-v>अप्रवृत्तौ च सीतायाः पापमेव करिष्यति।</a-v><a-v>तस्मात्क्षममिहाद्यैव प्रायोपविशनं हि नः॥ २३</a-v></p>
<p id="4.52.24"><a-v>त्यक्त्वा पुत्रांश्च दारांश्च धनानि च गृहाणि च।</a-v><a-v>यावन्न घातयेद्राजा सर्वान्प्रतिगतानितः।</a-v><a-v>वधेनाप्रतिरूपेण श्रेयान्मृत्युरिहैव नः॥ २४</a-v></p>
<p id="4.52.25"><a-v>न चाहं यौवराज्येन सुग्रीवेणाभिषेचितः।</a-v><a-v>नरेन्द्रेणाभिषिक्तोऽस्मि रामेणाक्लिष्टकर्मणा॥ २५</a-v></p>
<p id="4.52.26"><a-v>स पूर्वं बद्धवैरो मां राजा दृष्ट्वा व्यतिक्रमम्।</a-v><a-v>घातयिष्यति दण्डेन तीक्ष्णेन कृतनिश्चयः॥ २६</a-v></p>
<p id="4.52.27"><a-v>किं मे सुहृद्भिर्व्यसनं पश्यद्भिर्जीवितान्तरे।</a-v><a-v>इहैव प्रायमासिष्ये पुण्ये सागररोधसि॥ २७</a-v></p>
<p id="4.52.28"><a-v>एतच्छ्रुत्वा कुमारेण युवराजेन भाषितम्।</a-v><a-v>सर्वे ते वानरश्रेष्ठाः करुणं वाक्यमब्रुवन्॥ २८</a-v></p>
<p id="4.52.29"><a-v>तीक्ष्णः प्रकृत्या सुग्रीवः प्रियासक्तश्च राघवः।</a-v><a-v>अदृष्टायां च वैदेह्यां दृष्ट्वास्मांश्च समागतान्॥ २९</a-v></p>
<p id="4.52.30"><a-v>राघवप्रियकामार्थं घातयिष्यत्यसंशयम्।</a-v><a-v>न क्षमं चापराद्धानां गमनं स्वामिपार्श्वतः॥ ३०</a-v></p>
<p id="4.52.31"><a-v>प्लवंगमानां तु भयार्दितानां श्रुत्वा वचस्तार इदं बभाषे।</a-v><a-v>अलं विषादेन बिलं प्रविश्य वसाम सर्वे यदि रोचते वः॥ ३१</a-v></p>
<p id="4.52.32"><a-v>इदं हि माया विहितं सुदुर्गमं प्रभूतवृक्षोदकभोज्यपेयम्।</a-v><a-v>इहास्ति नो नैव भयं पुरंदरा न्न राघवाद्वानरराजतोऽपि वा॥ ३२</a-v></p>
<p id="4.52.33"><a-v>श्रुत्वाङ्गदस्यापि वचोऽनुकूल मूचुश्च सर्वे हरयः प्रतीताः।</a-v><a-v>यथा न हन्येम तथाविधान मसक्तमद्यैव विधीयतां नः॥ ३३</a-v></p>
<p><a-v>इति श्रीरामायणे किष्किन्धाकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
