<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/025.sxml"><a-title>वाल्मीकिरामायणम् किष्किन्धाकाण्डम् २५ सर्गः</a-title><a-meta>
<p>Unique Words: 334</p>
</a-meta><hr><a-sec><p id="4.25.1"><a-v>ततः शोकाभिसंतप्तं सुग्रीवं क्लिन्नवासनम्।</a-v><a-v>शाखामृगमहामात्राः परिवार्योपतस्थिरे॥ १</a-v></p>
<p id="4.25.2"><a-v>अभिगम्य महाबाहुं राममक्लिष्टकारिणम्।</a-v><a-v>स्थिताः प्राञ्जलयः सर्वे पितामहमिवर्षयः॥ २</a-v></p>
<p id="4.25.3"><a-v>ततः काञ्चनशैलाभस्तरुणार्कनिभाननः।</a-v><a-v>अब्रवीत्प्राञ्जलिर्वाक्यं हनुमान्मारुतात्मजः॥ ३</a-v></p>
<p id="4.25.4"><a-v>भवत्प्रसादात्सुग्रीवः पितृपैतामहं महत्।</a-v><a-v>वानराणां सुदुष्प्रापं प्राप्तो राज्यमिदं प्रभो॥ ४</a-v></p>
<p id="4.25.5"><a-v>भवता समनुज्ञातः प्रविश्य नगरं शुभम्।</a-v><a-v>संविधास्यति कार्याणि सर्वाणि ससुहृज्जनः॥ ५</a-v></p>
<p id="4.25.6"><a-v>स्नातोऽयं विविधैर्गन्धैरौषधैश्च यथाविधि।</a-v><a-v>अर्चयिष्यति रत्नैश्च माल्यैश्च त्वां विशेषतः॥ ६</a-v></p>
<p id="4.25.7"><a-v>इमां गिरिगुहां रम्यामभिगन्तुमितोऽर्हसि।</a-v><a-v>कुरुष्व स्वामि संबन्धं वानरान्संप्रहर्षयन्॥ ७</a-v></p>
<p id="4.25.8"><a-v>एवमुक्तो हनुमता राघवः परवीरहा।</a-v><a-v>प्रत्युवाच हनूमन्तं बुद्धिमान्वाक्यकोविदः॥ ८</a-v></p>
<p id="4.25.9"><a-v>चतुर्दशसमाः सौम्य ग्रामं वा यदि वा पुरम्।</a-v><a-v>न प्रवेक्ष्यामि हनुमन्पितुर्निर्देशपालकः॥ ९</a-v></p>
<p id="4.25.10"><a-v>सुसमृद्धां गुहां दिव्यां सुग्रीवो वानरर्षभः।</a-v><a-v>प्रविष्टो विधिवद्वीरः क्षिप्रं राज्येऽभिषिच्यताम्॥ १०</a-v></p>
<p id="4.25.11"><a-v>एवमुक्त्वा हनूमन्तं रामः सुग्रीवमब्रवीत्।</a-v><a-v>इममप्यङ्गदं वीर यौवराज्येऽभिषेचय॥ ११</a-v></p>
<p id="4.25.12"><a-v>पूर्वोऽयं वार्षिको मासः श्रावणः सलिलागमः।</a-v><a-v>प्रवृत्ताः सौम्य चत्वारो मासा वार्षिकसंज्ञिताः॥ १२</a-v></p>
<p id="4.25.13"><a-v>नायमुद्योगसमयः प्रविश त्वं पुरीं शुभाम्।</a-v><a-v>अस्मिन्वत्स्याम्यहं सौम्य पर्वते सहलक्ष्मणः॥ १३</a-v></p>
<p id="4.25.14"><a-v>इयं गिरिगुहा रम्या विशाला युक्तमारुता।</a-v><a-v>प्रभूतसलिला सौम्य प्रभूतकमलोत्पला॥ १४</a-v></p>
<p id="4.25.15"><a-v>कार्तिके समनुप्राप्ते त्वं रावणवधे यत।</a-v><a-v>एष नः समयः सौम्य प्रविश त्वं स्वमालयम्।</a-v><a-v>अभिषिञ्चस्व राज्ये च सुहृदः संप्रहर्षय॥ १५</a-v></p>
<p id="4.25.16"><a-v>इति रामाभ्यनुज्ञातः सुग्रीवो वानरर्षभः।</a-v><a-v>प्रविवेश पुरीं रम्यां किष्किन्धां वालिपालिताम्॥ १६</a-v></p>
<p id="4.25.17"><a-v>तं वानरसहस्राणि प्रविष्टं वानरेश्वरम्।</a-v><a-v>अभिवाद्य प्रहृष्टानि सर्वतः पर्यवारयन्॥ १७</a-v></p>
<p id="4.25.18"><a-v>ततः प्रकृतयः सर्वा दृष्ट्वा हरिगणेश्वरम्।</a-v><a-v>प्रणम्य मूर्ध्ना पतिता वसुधायां समाहिताः॥ १८</a-v></p>
<p id="4.25.19"><a-v>सुग्रीवः प्रकृतीः सर्वाः संभाष्योत्थाप्य वीर्यवान्।</a-v><a-v>भ्रातुरन्तःपुरं सौम्यं प्रविवेश महाबलः॥ १९</a-v></p>
<p id="4.25.20"><a-v>प्रविश्य त्वभिनिष्क्रान्तं सुग्रीवं वानरर्षभम्।</a-v><a-v>अभ्यषिञ्चन्त सुहृदः सहस्राक्षमिवामराः॥ २०</a-v></p>
<p id="4.25.21"><a-v>तस्य पाण्डुरमाजह्रुश्छत्रं हेमपरिष्कृतम्।</a-v><a-v>शुक्ले च बालव्यजने हेमदण्डे यशस्करे॥ २१</a-v></p>
<p id="4.25.22"><a-v>तथा सर्वाणि रत्नानि सर्वबीजौषधानि च।</a-v><a-v>सक्षीराणां च वृक्षाणां प्ररोहान्कुसुमानि च॥ २२</a-v></p>
<p id="4.25.23"><a-v>शुक्लानि चैव वस्त्राणि श्वेतं चैवानुलेपनम्।</a-v><a-v>सुगन्धीनि च माल्यानि स्थलजान्यम्बुजानि च॥ २३</a-v></p>
<p id="4.25.24"><a-v>चन्दनानि च दिव्यानि गन्धांश्च विविधान्बहून्।</a-v><a-v>अक्षतं जातरूपं च प्रियङ्गुमधुसर्पिषी॥ २४</a-v></p>
<p id="4.25.25"><a-v>दधिचर्म च वैयाघ्रं वाराही चाप्युपानहौ।</a-v><a-v>समालम्भनमादाय रोचनां समनःशिलाम्।</a-v><a-v>आजग्मुस्तत्र मुदिता वराः कन्यास्तु षोडश॥ २५</a-v></p>
<p id="4.25.26"><a-v>ततस्ते वानरश्रेष्ठं यथाकालं यथाविधि।</a-v><a-v>रत्नैर्वस्त्रैश्च भक्ष्यैश्च तोषयित्वा द्विजर्षभान्॥ २६</a-v></p>
<p id="4.25.27"><a-v>ततः कुशपरिस्तीर्णं समिद्धं जातवेदसं।</a-v><a-v>मन्त्रपूतेन हविषा हुत्वा मन्त्रविदो जनाः॥ २७</a-v></p>
<p id="4.25.28"><a-v>ततो हेमप्रतिष्ठाने वरास्तरणसंवृते।</a-v><a-v>प्रासादशिखरे रम्ये चित्रमाल्योपशोभिते॥ २८</a-v></p>
<p id="4.25.29"><a-v>प्राङ्मुखं विविधैर्मन्त्रैः स्थापयित्वा वरासने।</a-v><a-v>नदीनदेभ्यः संहृत्य तीर्थेभ्यश्च समन्ततः॥ २९</a-v></p>
<p id="4.25.30"><a-v>आहृत्य च समुद्रेभ्यः सर्वेभ्यो वानरर्षभाः।</a-v><a-v>अपः कनककुम्भेषु निधाय विमलाः शुभाः॥ ३०</a-v></p>
<p id="4.25.31"><a-v>शुभैर्वृषभशृङ्गैश्च कलशैश्चापि काञ्चनैः।</a-v><a-v>शास्त्रदृष्टेन विधिना महर्षिविहितेन च॥ ३१</a-v></p>
<p id="4.25.32"><a-v>गजो गवाक्षो गवयः शरभो गन्धमादनः।</a-v><a-v>मैन्दश्च द्विविदश्चैव हनूमाञ्जाम्बवान्नलः॥ ३२</a-v></p>
<p id="4.25.33"><a-v>अभ्यषिञ्चन्त सुग्रीवं प्रसन्नेन सुगन्धिना।</a-v><a-v>सलिलेन सहस्राक्षं वसवो वासवं यथा॥ ३३</a-v></p>
<p id="4.25.34"><a-v>अभिषिक्ते तु सुग्रीवे सर्वे वानरपुंगवाः।</a-v><a-v>प्रचुक्रुशुर्महात्मानो हृष्टास्तत्र सहस्रशः॥ ३४</a-v></p>
<p id="4.25.35"><a-v>रामस्य तु वचः कुर्वन्सुग्रीवो हरिपुंगवः।</a-v><a-v>अङ्गदं संपरिष्वज्य यौवराज्येऽभिषेचयत्॥ ३५</a-v></p>
<p id="4.25.36"><a-v>अङ्गदे चाभिषिक्ते तु सानुक्रोशाः प्लवंगमाः।</a-v><a-v>साधु साध्विति सुग्रीवं महात्मानोऽभ्यपूजयन्॥ ३६</a-v></p>
<p id="4.25.37"><a-v>हृष्टपुष्टजनाकीर्णा पताकाध्वजशोभिता।</a-v><a-v>बभूव नगरी रम्या क्षिकिन्धा गिरिगह्वरे॥ ३७</a-v></p>
<p id="4.25.38"><a-v>निवेद्य रामाय तदा महात्मने</a-v><a-v>महाभिषेकं कपिवाहिनीपतिः।</a-v><a-v>रुमां च भार्यां प्रतिलभ्य वीर्यवा</a-v><a-v>नवाप राज्यं त्रिदशाधिपो यथा॥ ३८</a-v></p>
<p><a-v>इति श्रीरामायणे किष्किन्धाकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
