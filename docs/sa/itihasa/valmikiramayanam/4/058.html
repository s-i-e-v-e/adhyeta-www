<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ५८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/058.sxml"><a-title>वाल्मीकिरामायणम् किष्किन्धाकाण्डम् ५८ सर्गः</a-title><a-meta>
<p>Unique Words: 262</p>
</a-meta><hr><a-sec><p id="4.58.1"><a-v>ततस्तदमृतास्वादं गृध्रराजेन भाषितम्।</a-v><a-v>निशम्य वदतो हृष्टास्ते वचः प्लवगर्षभाः॥ १</a-v></p>
<p id="4.58.2"><a-v>जाम्बवान्वै हरिश्रेष्ठः सह सर्वैः प्लवंगमैः।</a-v><a-v>भूतलात्सहसोत्थाय गृध्रराजानमब्रवीत्॥ २</a-v></p>
<p id="4.58.3"><a-v>क्व सीता केन वा दृष्टा को वा हरति मैथिलीम्।</a-v><a-v>तदाख्यातु भवान्सर्वं गतिर्भव वनौकसाम्॥ ३</a-v></p>
<p id="4.58.4"><a-v>को दाशरथिबाणानां वज्रवेगनिपातिनाम्।</a-v><a-v>स्वयं लक्ष्मणमुक्तानां न चिन्तयति विक्रमम्॥ ४</a-v></p>
<p id="4.58.5"><a-v>स हरीन्प्रीतिसंयुक्तान्सीता श्रुतिसमाहितान्।</a-v><a-v>पुनराश्वासयन्प्रीत इदं वचनमब्रवीत्॥ ५</a-v></p>
<p id="4.58.6"><a-v>श्रूयतामिह वैदेह्या यथा मे हरणं श्रुतम्।</a-v><a-v>येन चापि ममाख्यातं यत्र चायतलोचना॥ ६</a-v></p>
<p id="4.58.7"><a-v>अहमस्मिन्गिरौ दुर्गे बहुयोजनमायते।</a-v><a-v>चिरान्निपतितो वृद्धः क्षीणप्राणपराक्रमः॥ ७</a-v></p>
<p id="4.58.8"><a-v>तं मामेवंगतं पुत्रः सुपार्श्वो नाम नामतः।</a-v><a-v>आहारेण यथाकालं बिभर्ति पततां वरः॥ ८</a-v></p>
<p id="4.58.9"><a-v>तीक्ष्णकामास्तु गन्धर्वास्तीक्ष्णकोपा भुजंगमाः।</a-v><a-v>मृगाणां तु भयं तीक्ष्णं ततस्तीक्ष्णक्षुधा वयम्॥ ९</a-v></p>
<p id="4.58.10"><a-v>स कदाचित्क्षुधार्तस्य मम चाहारकाङ्क्षिणः।</a-v><a-v>गतसूर्योऽहनि प्राप्तो मम पुत्रो ह्यनामिषः॥ १०</a-v></p>
<p id="4.58.11"><a-v>स मया वृद्धभावाच्च कोपाच्च परिभर्त्सितः।</a-v><a-v>क्षुत्पिपासा परीतेन कुमारः पततां वरः॥ ११</a-v></p>
<p id="4.58.12"><a-v>स ममाहारसंरोधात्पीडितः प्रीतिवर्धनः।</a-v><a-v>अनुमान्य यथातत्त्वमिदं वचनमब्रवीत्॥ १२</a-v></p>
<p id="4.58.13"><a-v>अहं तात यथाकालमामिषार्थी खमाप्लुतः।</a-v><a-v>महेन्द्रस्य गिरेर्द्वारमावृत्य च समास्थितः॥ १३</a-v></p>
<p id="4.58.14"><a-v>तत्र सत्त्वसहस्राणां सागरान्तरचारिणाम्।</a-v><a-v>पन्थानमेकोऽध्यवसं संनिरोद्धुमवाङ्मुखः॥ १४</a-v></p>
<p id="4.58.15"><a-v>तत्र कश्चिन्मया दृष्टः सूर्योदयसमप्रभाम्।</a-v><a-v>स्त्रियमादाय गच्छन्वै भिन्नाञ्जनचयोपमः॥ १५</a-v></p>
<p id="4.58.16"><a-v>सोऽहमभ्यवहारार्थी तौ दृष्ट्वा कृतनिश्चयः।</a-v><a-v>तेन साम्ना विनीतेन पन्थानमभियाचितः॥ १६</a-v></p>
<p id="4.58.17"><a-v>न हि सामोपपन्नानां प्रहर्ता विद्यते क्वचित्।</a-v><a-v>नीचेष्वपि जनः कश्चित्किमङ्ग बत मद्विधः॥ १७</a-v></p>
<p id="4.58.18"><a-v>स यातस्तेजसा व्योम संक्षिपन्निव वेगतः।</a-v><a-v>अथाहं खे चरैर्भूतैरभिगम्य सभाजितः॥ १८</a-v></p>
<p id="4.58.19"><a-v>दिष्ट्या जीवसि तातेति अब्रुवन्मां महर्षयः।</a-v><a-v>कथंचित्सकलत्रोऽसौ गतस्ते स्वस्त्यसंशयम्॥ १९</a-v></p>
<p id="4.58.20"><a-v>एवमुक्तस्ततोऽहं तैः सिद्धैः परमशोभनैः।</a-v><a-v>स च मे रावणो राजा रक्षसां प्रतिवेदितः॥ २०</a-v></p>
<p id="4.58.21"><a-v>हरन्दाशरथेर्भार्यां रामस्य जनकात्मजाम्।</a-v><a-v>भ्रष्टाभरणकौशेयां शोकवेगपराजिताम्॥ २१</a-v></p>
<p id="4.58.22"><a-v>रामलक्ष्मणयोर्नाम क्रोशन्तीं मुक्तमूर्धजाम्।</a-v><a-v>एष कालात्ययस्तावदिति वाक्यविदां वरः॥ २२</a-v></p>
<p id="4.58.23"><a-v>एतमर्थं समग्रं मे सुपार्श्वः प्रत्यवेदयत्।</a-v><a-v>तच्छ्रुत्वापि हि मे बुद्धिर्नासीत्काचित्पराक्रमे॥ २३</a-v></p>
<p id="4.58.24"><a-v>अपक्षो हि कथं पक्षी कर्म किंचिदुपक्रमेत्।</a-v><a-v>यत्तु शक्यं मया कर्तुं वाग्बुद्धिगुणवर्तिना॥ २४</a-v></p>
<p id="4.58.25"><a-v>श्रूयतां तत्प्रवक्ष्यामि भवतां पौरुषाश्रयम्।</a-v><a-v>वाङ्मतिभ्यां हि सार्वेषां करिष्यामि प्रियं हि वः।</a-v><a-v>यद्धि दाशरथेः कार्यं मम तन्नात्र संशयः॥ २५</a-v></p>
<p id="4.58.26"><a-v>ते भवन्तो मतिश्रेष्ठा बलवन्तो मनस्विनः।</a-v><a-v>सहिताः कपिराजेन देवैरपि दुरासदाः॥ २६</a-v></p>
<p id="4.58.27"><a-v>रामलक्ष्मणबाणाश्च निशिताः कङ्कपत्रिणः।</a-v><a-v>त्रयाणामपि लोकानां पर्याप्तास्त्राणनिग्रहे॥ २७</a-v></p>
<p id="4.58.28"><a-v>कामं खलु दशग्रीवस्तेजोबलसमन्वितः।</a-v><a-v>भवतां तु समर्थानां न किंचिदपि दुष्करम्॥ २८</a-v></p>
<p id="4.58.29"><a-v>तदलं कालसंगेन क्रियतां बुद्धिनिश्चयः।</a-v><a-v>न हि कर्मसु सज्जन्ते बुद्धिमन्तो भवद्विधाः॥ २९</a-v></p>
<p><a-v>इति श्रीरामायणे किष्किन्धाकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
