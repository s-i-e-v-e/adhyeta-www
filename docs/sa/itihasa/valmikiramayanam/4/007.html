<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/007.sxml"><a-title>वाल्मीकिरामायणम् किष्किन्धाकाण्डम् ७ सर्गः</a-title><a-meta>
<p>Unique Words: 226</p>
</a-meta><hr><a-sec><p id="4.7.1"><a-v>एवमुक्तस्तु सुग्रीवो रामेणार्तेन वानरः।</a-v><a-v>अब्रवीत्प्राञ्जलिर्वाक्यं सबाष्पं बाष्पगद्गदः॥ १</a-v></p>
<p id="4.7.2"><a-v>न जाने निलयं तस्य सर्वथा पापरक्षसः।</a-v><a-v>सामर्थ्यं विक्रमं वापि दौष्कुलेयस्य वा कुलम्॥ २</a-v></p>
<p id="4.7.3"><a-v>सत्यं तु प्रतिजानामि त्यज शोकमरिंदम।</a-v><a-v>करिष्यामि तथा यत्नं यथा प्राप्स्यसि मैथिलीम्॥ ३</a-v></p>
<p id="4.7.4"><a-v>रावणं सगणं हत्वा परितोष्यात्मपौरुषम्।</a-v><a-v>तथास्मि कर्ता नचिराद्यथा प्रीतो भविष्यसि॥ ४</a-v></p>
<p id="4.7.5"><a-v>अलं वैक्लव्यमालम्ब्य धैर्यमात्मगतं स्मर।</a-v><a-v>त्वद्विधानां न सदृशमीदृशं बुद्धिलाघवम्॥ ५</a-v></p>
<p id="4.7.6"><a-v>मयापि व्यसनं प्राप्तं भार्या हरणजं महत्।</a-v><a-v>न चाहमेवं शोचामि न च धैर्यं परित्यजे॥ ६</a-v></p>
<p id="4.7.7"><a-v>नाहं तामनुशोचामि प्राकृतो वानरोऽपि सन्।</a-v><a-v>महात्मा च विनीतश्चा किं पुनर्धृतिमान्भवान्॥ ७</a-v></p>
<p id="4.7.8"><a-v>बाष्पमापतितं धैर्यान्निग्रहीतुं त्वमर्हसि।</a-v><a-v>मर्यादां सत्त्वयुक्तानां धृतिं नोत्स्रष्टुमर्हसि॥ ८</a-v></p>
<p id="4.7.9"><a-v>व्यसने वार्थ कृच्छ्रे वा भये वा जीवितान्तगे।</a-v><a-v>विमृशन्वै स्वया बुद्ध्या धृतिमान्नावसीदति॥ ९</a-v></p>
<p id="4.7.10"><a-v>बालिशस्तु नरो नित्यं वैक्लव्यं योऽनुवर्तते।</a-v><a-v>स मज्जत्यवशः शोके भाराक्रान्तेव नौर्जले॥ १०</a-v></p>
<p id="4.7.11"><a-v>एषोऽञ्जलिर्मया बद्धः प्रणयात्त्वां प्रसादये।</a-v><a-v>पौरुषं श्रय शोकस्य नान्तरं दातुमर्हसि॥ ११</a-v></p>
<p id="4.7.12"><a-v>ये शोकमनुवर्तन्ते न तेषां विद्यते सुखम्।</a-v><a-v>तेजश्च क्षीयते तेषां न त्वं शोचितुमर्हसि॥ १२</a-v></p>
<p id="4.7.13"><a-v>हितं वयस्य भावेन ब्रूहि नोपदिशामि ते।</a-v><a-v>वयस्यतां पूजयन्मे न त्वं शोचितुमर्हसि॥ १३</a-v></p>
<p id="4.7.14"><a-v>मधुरं सान्त्वितस्तेन सुग्रीवेण स राघवः।</a-v><a-v>मुखमश्रुपरिक्लिन्नं वस्त्रान्तेन प्रमार्जयत्॥ १४</a-v></p>
<p id="4.7.15"><a-v>प्रकृतिष्ठस्तु काकुत्स्थः सुग्रीववचनात्प्रभुः।</a-v><a-v>संपरिष्वज्य सुग्रीवमिदं वचनमब्रवीत्॥ १५</a-v></p>
<p id="4.7.16"><a-v>कर्तव्यं यद्वयस्येन स्निग्धेन च हितेन च।</a-v><a-v>अनुरूपं च युक्तं च कृतं सुग्रीव तत्त्वया॥ १६</a-v></p>
<p id="4.7.17"><a-v>एष च प्रकृतिष्ठोऽहमनुनीतस्त्वया सखे।</a-v><a-v>दुर्लभो हीदृशो बन्धुरस्मिन्काले विशेषतः॥ १७</a-v></p>
<p id="4.7.18"><a-v>किं तु यत्नस्त्वया कार्यो मैथिल्याः परिमार्गणे।</a-v><a-v>राक्षसस्य च रौद्रस्य रावणस्य दुरात्मनः॥ १८</a-v></p>
<p id="4.7.19"><a-v>मया च यदनुष्ठेयं विस्रब्धेन तदुच्यताम्।</a-v><a-v>वर्षास्विव च सुक्षेत्रे सर्वं संपद्यते तव॥ १९</a-v></p>
<p id="4.7.20"><a-v>मया च यदिदं वाक्यमभिमानात्समीरितम्।</a-v><a-v>तत्त्वया हरिशार्दूल तत्त्वमित्युपधार्यताम्॥ २०</a-v></p>
<p id="4.7.21"><a-v>अनृतं नोक्तपूर्वं मे न च वक्ष्ये कदाचन।</a-v><a-v>एतत्ते प्रतिजानामि सत्येनैव शपामि ते॥ २१</a-v></p>
<p id="4.7.22"><a-v>ततः प्रहृष्टः सुग्रीवो वानरैः सचिवैः सह।</a-v><a-v>राघवस्य वचः श्रुत्वा प्रतिज्ञातं विशेषतः॥ २२</a-v></p>
<p id="4.7.23"><a-v>महानुभावस्य वचो निशम्य</a-v><a-v>हरिर्नराणामृषभस्य तस्य।</a-v><a-v>कृतं स मेने हरिवीर मुख्य</a-v><a-v>स्तदा स्वकार्यं हृदयेन विद्वान्॥ २३</a-v></p>
<p><a-v>इति श्रीरामायणे किष्किन्धाकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
