<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् २८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/028.sxml"><a-title>वाल्मीकिरामायणम् किष्किन्धाकाण्डम् २८ सर्गः</a-title><a-meta>
<p>Unique Words: 282</p>
</a-meta><hr><a-sec><p id="4.28.1"><a-v>समीक्ष्य विमलं व्योम गतविद्युद्बलाहकम्।</a-v><a-v>सारसारवसंघुष्टं रम्यज्योत्स्नानुलेपनम्॥ १</a-v></p>
<p id="4.28.2"><a-v>समृद्धार्थं च सुग्रीवं मन्दधर्मार्थसंग्रहम्।</a-v><a-v>अत्यर्थमसतां मार्गमेकान्तगतमानसं॥ २</a-v></p>
<p id="4.28.3"><a-v>निवृत्तकार्यं सिद्धार्थं प्रमदाभिरतं सदा।</a-v><a-v>प्राप्तवन्तमभिप्रेतान्सर्वानेव मनोरथान्॥ ३</a-v></p>
<p id="4.28.4"><a-v>स्वां च पात्नीमभिप्रेतां तारां चापि समीप्सिताम्।</a-v><a-v>विहरन्तमहोरात्रं कृतार्थं विगतज्वलम्॥ ४</a-v></p>
<p id="4.28.5"><a-v>क्रीडन्तमिव देवेशं नन्दनेऽप्सरसां गणैः।</a-v><a-v>मन्त्रिषु न्यस्तकार्यं च मन्त्रिणामनवेक्षकम्॥ ५</a-v></p>
<p id="4.28.6"><a-v>उत्सन्नराज्यसंदेशं कामवृत्तमवस्थितम्।</a-v><a-v>निश्चितार्थोऽर्थतत्त्वज्ञः कालधर्मविशेषवित्॥ ६</a-v></p>
<p id="4.28.7"><a-v>प्रसाद्य वाक्यैर्मधुरैर्हेतुमद्भिर्मनोरमैः।</a-v><a-v>वाक्यविद्वाक्यतत्त्वज्ञं हरीशं मारुतात्मजः॥ ७</a-v></p>
<p id="4.28.8"><a-v>हितं तथ्यं च पथ्यं च सामधर्मार्थनीतिमत्।</a-v><a-v>प्रणयप्रीतिसंयुक्तं विश्वासकृतनिश्चयम्।</a-v><a-v>हरीश्वरमुपागम्य हनुमान्वाक्यमब्रवीत्॥ ८</a-v></p>
<p id="4.28.9"><a-v>राज्यं प्राप्तं यशश्चैव कौली श्रीरभिवर्थिता।</a-v><a-v>मित्राणां संग्रहः शेषस्तद्भवान्कर्तुमर्हति॥ ९</a-v></p>
<p id="4.28.10"><a-v>यो हि मित्रेषु कालज्ञः सततं साधु वर्तते।</a-v><a-v>तस्य राज्यं च कीर्तिश्च प्रतापश्चाभिवर्धते॥ १०</a-v></p>
<p id="4.28.11"><a-v>यस्य कोशश्च दण्डश्च मित्राण्यात्मा च भूमिप।</a-v><a-v>समवेतानि सर्वाणि स राज्यं महदश्नुते॥ ११</a-v></p>
<p id="4.28.12"><a-v>तद्भवान्वृत्तसंपन्नः स्थितः पथि निरत्यये।</a-v><a-v>मित्रार्थमभिनीतार्थं यथावत्कर्तुमर्हति॥ १२</a-v></p>
<p id="4.28.13"><a-v>यस्तु कालव्यतीतेषु मित्रकार्येषु वर्तते।</a-v><a-v>स कृत्वा महतोऽप्यर्थान्न मित्रार्थेन युज्यते॥ १३</a-v></p>
<p id="4.28.14"><a-v>क्रियतां राघवस्यैतद्वैदेह्याः परिमार्गणम्।</a-v><a-v>तदिदं वीर कार्यं ते कालातीतमरिंदम॥ १४</a-v></p>
<p id="4.28.15"><a-v>न च कालमतीतं ते निवेदयति कालवित्।</a-v><a-v>त्वरमाणोऽपि सन्प्राज्ञस्तव राजन्वशानुगः॥ १५</a-v></p>
<p id="4.28.16"><a-v>कुलस्य केतुः स्फीतस्य दीर्घबन्धुश्च राघवः।</a-v><a-v>अप्रमेयप्रभावश्च स्वयं चाप्रतिमो गुणैः॥ १६</a-v></p>
<p id="4.28.17"><a-v>तस्य त्वं कुरु वै कार्यं पूर्वं तेन कृतं तव।</a-v><a-v>हरीश्वर हरिश्रेष्ठानाज्ञापयितुमर्हसि॥ १७</a-v></p>
<p id="4.28.18"><a-v>न हि तावद्भवेत्कालो व्यतीतश्चोदनादृते।</a-v><a-v>चोदितस्य हि कार्यस्य भवेत्कालव्यतिक्रमः॥ १८</a-v></p>
<p id="4.28.19"><a-v>अकर्तुरपि कार्यस्य भवान्कर्ता हरीश्वर।</a-v><a-v>किं पुनः प्रतिकर्तुस्ते राज्येन च धनेन च॥ १९</a-v></p>
<p id="4.28.20"><a-v>शक्तिमानसि विक्रान्तो वानरर्ष्क गणेश्वर।</a-v><a-v>कर्तुं दाशरथेः प्रीतिमाज्ञायां किं नु सज्जसे॥ २०</a-v></p>
<p id="4.28.21"><a-v>कामं खलु शरैर्शक्तः सुरासुरमहोरगान्।</a-v><a-v>वशे दाशरथिः कर्तुं त्वत्प्रतिज्ञां तु काङ्क्षते॥ २१</a-v></p>
<p id="4.28.22"><a-v>प्राणत्यागाविशङ्केन कृतं तेन तव प्रियम्।</a-v><a-v>तस्य मार्गाम वैदेहीं पृथिव्यामपि चाम्बरे॥ २२</a-v></p>
<p id="4.28.23"><a-v>न देवा न च गन्धर्वा नासुरा न मरुद्गणाः।</a-v><a-v>न च यक्षा भयं तस्य कुर्युः किमुत राक्षसाः॥ २३</a-v></p>
<p id="4.28.24"><a-v>तदेवं शक्तियुक्तस्य पूर्वं प्रियकृतस्तथा।</a-v><a-v>रामस्यार्हसि पिङ्गेश कर्तुं सर्वात्मना प्रियम्॥ २४</a-v></p>
<p id="4.28.25"><a-v>नाधस्तादवनौ नाप्सु गतिर्नोपरि चाम्बरे।</a-v><a-v>कस्यचित्सज्जतेऽस्माकं कपीश्वर तवाज्ञया॥ २५</a-v></p>
<p id="4.28.26"><a-v>तदाज्ञापय कः किं ते कृते वसतु कुत्रचित्।</a-v><a-v>हरयो ह्यप्रधृष्यास्ते सन्ति कोट्यग्रतोऽनघ॥ २६</a-v></p>
<p id="4.28.27"><a-v>तस्य तद्वचनं श्रुत्वा काले साधुनिवेदितम्।</a-v><a-v>सुग्रीवः सत्त्वसंपन्नश्चकार मतिमुत्तमाम्॥ २७</a-v></p>
<p id="4.28.28"><a-v>स संदिदेशाभिमतं नीलं नित्यकृतोद्यमम्।</a-v><a-v>दिक्षु सर्वासु सर्वेषां सैन्यानामुपसंग्रहे॥ २८</a-v></p>
<p id="4.28.29"><a-v>यथा सेना समग्रा मे यूथपालाश्च सर्वशः।</a-v><a-v>समागच्छन्त्यसंगेन सेनाग्राणि तथा कुरु॥ २९</a-v></p>
<p id="4.28.30"><a-v>ये त्वन्तपालाः प्लवगाः शीघ्रगा व्यवसायिनः।</a-v><a-v>समानयन्तु ते सैन्यं त्वरिताः शासनान्मम।</a-v><a-v>स्वयं चानन्तरं सैन्यं भवानेवानुपश्यतु॥ ३०</a-v></p>
<p id="4.28.31"><a-v>त्रिपञ्चरात्रादूर्ध्वं यः प्राप्नुयान्नेह वानरः।</a-v><a-v>तस्य प्राणान्तिको दण्डो नात्र कार्या विचारणा॥ ३१</a-v></p>
<p id="4.28.32"><a-v>हरींश्च वृद्धानुपयातु साङ्गदो भवान्ममाज्ञामधिकृत्य निश्चिताम्।</a-v><a-v>इति व्यवस्थां हरिपुंगवेश्वरो विधाय वेश्म प्रविवेश वीर्यवान्॥ ३२</a-v></p>
<p><a-v>इति श्रीरामायणे किष्किन्धाकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
