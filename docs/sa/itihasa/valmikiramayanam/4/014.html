<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् १४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/014.sxml"><a-title>वाल्मीकिरामायणम् किष्किन्धाकाण्डम् १४ सर्गः</a-title><a-meta>
<p>Unique Words: 217</p>
</a-meta><hr><a-sec><p id="4.14.1"><a-v>सर्वे ते त्वरितं गत्वा किष्किन्धां वालिपालिताम्।</a-v><a-v>वृक्षैरात्मानमावृत्य व्यतिष्ठन्गहने वने॥ १</a-v></p>
<p id="4.14.2"><a-v>विचार्य सर्वतो दृष्टिं कानने काननप्रियः।</a-v><a-v>सुग्रीवो विपुलग्रीवः क्रोधमाहारयद्भृशम्॥ २</a-v></p>
<p id="4.14.3"><a-v>ततः स निनदं घोरं कृत्वा युद्धाय चाह्वयत्।</a-v><a-v>परिवारैः परिवृतो नादैर्भिन्दन्निवाम्बरम्॥ ३</a-v></p>
<p id="4.14.4"><a-v>अथ बालार्कसदृशो दृप्तसिंहगतिस्तदा।</a-v><a-v>दृष्ट्वा रामं क्रियादक्षं सुग्रीवो वाक्यमब्रवीत्॥ ४</a-v></p>
<p id="4.14.5"><a-v>हरिवागुरया व्याप्तं तप्तकाञ्चनतोरणाम्।</a-v><a-v>प्राप्ताः स्म ध्वजयन्त्राढ्यां किष्किन्धां वालिनः पुरीम्॥ ५</a-v></p>
<p id="4.14.6"><a-v>प्रतिज्ञा या त्वया वीर कृता वालिवधे पुरा।</a-v><a-v>सफलां तां कुरु क्षिप्रं लतां काल इवागतः॥ ६</a-v></p>
<p id="4.14.7"><a-v>एवमुक्तस्तु धर्मात्मा सुग्रीवेण स राघवः।</a-v><a-v>तमथोवाच सुग्रीवं वचनं शत्रुसूदनः॥ ७</a-v></p>
<p id="4.14.8"><a-v>कृताभिज्ञान चिह्नस्त्वमनया गजसाह्वया।</a-v><a-v>विपरीत इवाकाशे सूर्यो नक्षत्र मालया॥ ८</a-v></p>
<p id="4.14.9"><a-v>अद्य वालिसमुत्थं ते भयं वैरं च वानर।</a-v><a-v>एकेनाहं प्रमोक्ष्यामि बाणमोक्षेण संयुगे॥ ९</a-v></p>
<p id="4.14.10"><a-v>मम दर्शय सुग्रीववैरिणं भ्रातृरूपिणम्।</a-v><a-v>वाली विनिहतो यावद्वने पांसुषु वेष्टते॥ १०</a-v></p>
<p id="4.14.11"><a-v>यदि दृष्टिपथं प्राप्तो जीवन्स विनिवर्तते।</a-v><a-v>ततो दोषेण मा गच्छेत्सद्यो गर्हेच्च मा भवान्॥ ११</a-v></p>
<p id="4.14.12"><a-v>प्रत्यक्षं सप्त ते साला मया बाणेन दारिताः।</a-v><a-v>ततो वेत्सि बलेनाद्य बालिनं निहतं मया॥ १२</a-v></p>
<p id="4.14.13"><a-v>अनृतं नोक्तपूर्वं मे वीर कृच्छ्रेऽपि तिष्ठता।</a-v><a-v>धर्मलोभपरीतेन न च वक्ष्ये कथंचन॥ १३</a-v></p>
<p id="4.14.14"><a-v>सफलां च करिष्यामि प्रतिज्ञां जहि संभ्रमम्।</a-v><a-v>प्रसूतं कलमं क्षेत्रे वर्षेणेव शतक्रतुः॥ १४</a-v></p>
<p id="4.14.15"><a-v>तदाह्वाननिमित्तं त्वं वालिनो हेममालिनः।</a-v><a-v>सुग्रीव कुरु तं शब्दं निष्पतेद्येन वानरः॥ १५</a-v></p>
<p id="4.14.16"><a-v>जितकाशी जयश्लाघी त्वया चाधर्षितः पुरात्।</a-v><a-v>निष्पतिष्यत्यसंगेन वाली स प्रियसंयुगः॥ १६</a-v></p>
<p id="4.14.17"><a-v>रिपूणां धर्षणं शूरा मर्षयन्ति न संयुगे।</a-v><a-v>जानन्तस्तु स्वकं वीर्यं स्त्रीसमक्षं विशेषतः॥ १७</a-v></p>
<p id="4.14.18"><a-v>स तु रामवचः श्रुत्वा सुग्रीवो हेमपिङ्गलः।</a-v><a-v>ननर्द क्रूरनादेन विनिर्भिन्दन्निवाम्बरम्॥ १८</a-v></p>
<p id="4.14.19"><a-v>तस्य शब्देन वित्रस्ता गावो यान्ति हतप्रभाः।</a-v><a-v>राजदोषपरामृष्टाः कुलस्त्रिय इवाकुलाः॥ १९</a-v></p>
<p id="4.14.20"><a-v>द्रवन्ति च मृगाः शीघ्रं भग्ना इव रणे हयाः।</a-v><a-v>पतन्ति च खगा भूमौ क्षीणपुण्या इव ग्रहाः॥ २०</a-v></p>
<p id="4.14.21"><a-v>ततः स जीमूतगणप्रणादो</a-v><a-v>नादं व्यमुञ्चत्त्वरया प्रतीतः।</a-v><a-v>सूर्यात्मजः शौर्यविवृद्धतेजाः</a-v><a-v>सरित्पतिर्वानिलचञ्चलोर्मिः॥ २१</a-v></p>
<p><a-v>इति श्रीरामायणे किष्किन्धाकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
