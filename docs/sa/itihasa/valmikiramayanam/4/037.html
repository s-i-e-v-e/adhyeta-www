<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ३७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/037.sxml"><a-title>वाल्मीकिरामायणम् किष्किन्धाकाण्डम् ३७ सर्गः</a-title><a-meta>
<p>Unique Words: 290</p>
</a-meta><hr><a-sec><p id="4.37.1"><a-v>प्रतिगृह्य च तत्सर्वमुपानयमुपाहृतम्।</a-v><a-v>वानरान्सान्त्वयित्वा च सर्वानेव व्यसर्जयत्॥ १</a-v></p>
<p id="4.37.2"><a-v>विसर्जयित्वा स हरीञ्शूरांस्तान्कृतकर्मणः।</a-v><a-v>मेने कृतार्थमात्मानं राघवं च महाबलम्॥ २</a-v></p>
<p id="4.37.3"><a-v>स लक्ष्मणो भीमबलं सर्ववानरसत्तमम्।</a-v><a-v>अब्रवीत्प्रश्रितं वाक्यं सुग्रीवं संप्रहर्षयन्।</a-v><a-v>किष्किन्धाया विनिष्क्राम यदि ते सौम्य रोचते॥ ३</a-v></p>
<p id="4.37.4"><a-v>तस्य तद्वचनं श्रुत्वा लक्ष्मणस्य सुभाषितम्।</a-v><a-v>सुग्रीवः परमप्रीतो वाक्यमेतदुवाच ह॥ ४</a-v></p>
<p id="4.37.5"><a-v>एवं भवतु गच्छामः स्थेयं त्वच्छासने मया।</a-v><a-v>तमेवमुक्त्वा सुग्रीवो लक्ष्मणं शुभलक्ष्मणम्॥ ५</a-v></p>
<p id="4.37.6"><a-v>विसर्जयामास तदा तारामन्याश्च योषितः।</a-v><a-v>एतेत्युच्चैर्हरिवरान्सुग्रीवः समुदाहरत्॥ ६</a-v></p>
<p id="4.37.7"><a-v>तस्य तद्वचनं श्रुत्वा हरयः शीघ्रमाययुः।</a-v><a-v>बद्धाञ्जलिपुटाः सर्वे ये स्युः स्त्रीदर्शनक्षमाः॥ ७</a-v></p>
<p id="4.37.8"><a-v>तानुवाच ततः प्राप्तान्राजार्कसदृशप्रभः।</a-v><a-v>उपस्थापयत क्षिप्रं शिबिकां मम वानराः॥ ८</a-v></p>
<p id="4.37.9"><a-v>श्रुत्वा तु वचनं तस्य हरयः शीघ्रविक्रमाः।</a-v><a-v>समुपस्थापयामासुः शिबिकां प्रियदर्शनाम्॥ ९</a-v></p>
<p id="4.37.10"><a-v>तामुपस्थापितां दृष्ट्वा शिबिकां वानराधिपः।</a-v><a-v>लक्ष्मणारुह्यतां शीघ्रमिति सौमित्रिमब्रवीत्॥ १०</a-v></p>
<p id="4.37.11"><a-v>इत्युक्त्वा काञ्चनं यानं सुग्रीवः सूर्यसंनिभम्।</a-v><a-v>बृहद्भिर्हरिभिर्युक्तमारुरोह सलक्ष्मणः॥ ११</a-v></p>
<p id="4.37.12"><a-v>पाण्डुरेणातपत्रेण ध्रियमाणेन मूर्धनि।</a-v><a-v>शुक्लैश्च बालव्यजनैर्धूयमानैः समन्ततः॥ १२</a-v></p>
<p id="4.37.13"><a-v>शङ्खभेरीनिनादैश्च बन्दिभिश्चाभिवन्दितः।</a-v><a-v>निर्ययौ प्राप्य सुग्रीवो राज्यश्रियमनुत्तमाम्॥ १३</a-v></p>
<p id="4.37.14"><a-v>स वानरशतैस्तीष्क्णैर्बहुभिः शस्त्रपाणिभिः।</a-v><a-v>परिकीर्णो ययौ तत्र यत्र रामो व्यवस्थितः॥ १४</a-v></p>
<p id="4.37.15"><a-v>स तं देशमनुप्राप्य श्रेष्ठं रामनिषेवितम्।</a-v><a-v>अवातरन्महातेजाः शिबिकायाः सलक्ष्मणः॥ १५</a-v></p>
<p id="4.37.16"><a-v>आसाद्य च ततो रामं कृताञ्जलिपुटोऽभवत्।</a-v><a-v>कृताञ्जलौ स्थिते तस्मिन्वानराश्चभवंस्तथा॥ १६</a-v></p>
<p id="4.37.17"><a-v>तटाकमिव तद्दृष्ट्वा रामः कुड्मलपङ्कजम्।</a-v><a-v>वानराणां महत्सैन्यं सुग्रीवे प्रीतिमानभूत्॥ १७</a-v></p>
<p id="4.37.18"><a-v>पादयोः पतितं मूर्ध्ना तमुत्थाप्य हरीश्वरम्।</a-v><a-v>प्रेंणा च बहुमानाच्च राघवः परिषस्वजे॥ १८</a-v></p>
<p id="4.37.19"><a-v>परिष्वज्य च धर्मात्मा निषीदेति ततोऽब्रवीत्।</a-v><a-v>तं निषण्णं ततो दृष्ट्वा क्षितौ रामोऽब्रवीद्वचः॥ १९</a-v></p>
<p id="4.37.20"><a-v>धर्ममर्थं च कामं च काले यस्तु निषेवते।</a-v><a-v>विभज्य सततं वीर स राजा हरिसत्तम॥ २०</a-v></p>
<p id="4.37.21"><a-v>हित्वा धर्मं तथार्थं च कामं यस्तु निषेवते।</a-v><a-v>स वृक्षाग्रे यथा सुप्तः पतितः प्रतिबुध्यते॥ २१</a-v></p>
<p id="4.37.22"><a-v>अमित्राणां वधे युक्तो मित्राणां संग्रहे रतः।</a-v><a-v>त्रिवर्गफलभोक्ता तु राजा धर्मेण युज्यते॥ २२</a-v></p>
<p id="4.37.23"><a-v>उद्योगसमयस्त्वेष प्राप्तः शत्रुविनाशन।</a-v><a-v>संचिन्त्यतां हि पिङ्गेश हरिभिः सह मन्त्रिभिः॥ २३</a-v></p>
<p id="4.37.24"><a-v>एवमुक्तस्तु सुग्रीवो रामं वचनमब्रवीत्॥ २४</a-v></p>
<p id="4.37.25"><a-v>प्रनष्टा श्रीश्च कीर्तिश्च कपिराज्यं च शाश्वतम्।</a-v><a-v>त्वत्प्रसादान्महाबाहो पुनः प्राप्तमिदं मया॥ २५</a-v></p>
<p id="4.37.26"><a-v>तव देवप्रसदाच्च भ्रातुश्च जयतां वर।</a-v><a-v>कृतं न प्रतिकुर्याद्यः पुरुषाणां स दूषकः॥ २६</a-v></p>
<p id="4.37.27"><a-v>एते वानरमुख्याश्च शतशः शत्रुसूदन।</a-v><a-v>प्राप्ताश्चादाय बलिनः पृथिव्यां सर्ववानरान्॥ २७</a-v></p>
<p id="4.37.28"><a-v>ऋक्षाश्चावहिताः शूरा गोलाङ्गूलाश्च राघव।</a-v><a-v>कान्तार वनदुर्गाणामभिज्ञा घोरदर्शनाः॥ २८</a-v></p>
<p id="4.37.29"><a-v>देवगन्धर्वपुत्राश्च वानराः कामरूपिणः।</a-v><a-v>स्वैः स्वैः परिवृताः सैन्यैर्वर्तन्ते पथि राघव॥ २९</a-v></p>
<p id="4.37.30"><a-v>शतैः शतसहस्रैश्च कोटिभिश्च प्लवंगमाः।</a-v><a-v>अयुतैश्चावृता वीरा शङ्कुभिश्च परंतप॥ ३०</a-v></p>
<p id="4.37.31"><a-v>अर्बुदैरर्बुदशतैर्मध्यैश्चान्तैश्च वानराः।</a-v><a-v>समुद्रैश्च परार्धैश्च हरयो हरियूथपाः॥ ३१</a-v></p>
<p id="4.37.32"><a-v>आगमिष्यन्ति ते राजन्महेन्द्रसमविक्रमाः।</a-v><a-v>मेरुमन्दरसंकाशा विन्ध्यमेरुकृतालयाः॥ ३२</a-v></p>
<p id="4.37.33"><a-v>ते त्वामभिगमिष्यन्ति राक्षसं ये सबान्धवम्।</a-v><a-v>निहत्य रावणं संख्ये ह्यानयिष्यन्ति मैथिलीम्॥ ३३</a-v></p>
<p id="4.37.34"><a-v>ततस्तमुद्योगमवेक्ष्य बुद्धिमा न्हरिप्रवीरस्य निदेशवर्तिनः।</a-v><a-v>बभूव हर्षाद्वसुधाधिपात्मजः प्रबुद्धनीलोत्पलतुल्यदर्शनः॥ ३४</a-v></p>
<p><a-v>इति श्रीरामायणे किष्किन्धाकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
