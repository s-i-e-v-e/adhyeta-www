<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/009.sxml"><a-title>वाल्मीकिरामायणम् किष्किन्धाकाण्डम् ९ सर्गः</a-title><a-meta>
<p>Unique Words: 228</p>
</a-meta><hr><a-sec><p id="4.9.1"><a-v>वाली नाम मम भ्राता ज्येष्ठः शत्रुनिषूदनः।</a-v><a-v>पितुर्बहुमतो नित्यं मम चापि तथा पुरा॥ १</a-v></p>
<p id="4.9.2"><a-v>पितर्युपरतेऽस्माकं ज्येष्ठोऽयमिति मन्त्रिभिः।</a-v><a-v>कपीनामीश्वरो राज्ये कृतः परमसंमतः॥ २</a-v></p>
<p id="4.9.3"><a-v>राज्यं प्रशासतस्तस्य पितृपैतामहं महत्।</a-v><a-v>अहं सर्वेषु कालेषु प्रणतः प्रेष्यवत्स्थितः॥ ३</a-v></p>
<p id="4.9.4"><a-v>मायावी नाम तेजस्वी पूर्वजो दुन्दुभेः सुतः।</a-v><a-v>तेन तस्य महद्वैरं स्त्रीकृतं विश्रुतं पुरा॥ ४</a-v></p>
<p id="4.9.5"><a-v>स तु सुप्ते जने रात्रौ किष्किन्धाद्वारमागतः।</a-v><a-v>नर्दति स्म सुसंरब्धो वालिनं चाह्वयद्रणे॥ ५</a-v></p>
<p id="4.9.6"><a-v>प्रसुप्तस्तु मम भ्राता नर्दितं भैरवस्वनम्।</a-v><a-v>श्रुत्वा न ममृषे वाली निष्पपात जवात्तदा॥ ६</a-v></p>
<p id="4.9.7"><a-v>स तु वै निःसृतः क्रोधात्तं हन्तुमसुरोत्तमम्।</a-v><a-v>वार्यमाणस्ततः स्त्रीभिर्मया च प्रणतात्मना॥ ७</a-v></p>
<p id="4.9.8"><a-v>स तु निर्धूय सर्वान्नो निर्जगाम महाबलः।</a-v><a-v>ततोऽहमपि सौहार्दान्निःसृतो वालिना सह॥ ८</a-v></p>
<p id="4.9.9"><a-v>स तु मे भ्रातरं दृष्ट्वा मां च दूरादवस्थितम्।</a-v><a-v>असुरो जातसंत्रासः प्रदुद्राव तदा भृशम्॥ ९</a-v></p>
<p id="4.9.10"><a-v>तस्मिन्द्रवति संत्रस्ते ह्यावां द्रुततरं गतौ।</a-v><a-v>प्रकाशोऽपि कृतो मार्गश्चन्द्रेणोद्गच्छता तदा॥ १०</a-v></p>
<p id="4.9.11"><a-v>स तृणैरावृतं दुर्गं धरण्या विवरं महत्।</a-v><a-v>प्रविवेशासुरो वेगादावामासाद्य विष्ठितौ॥ ११</a-v></p>
<p id="4.9.12"><a-v>तं प्रविष्टं रिपुं दृष्ट्वा बिलं रोषवशं गतः।</a-v><a-v>मामुवाच तदा वाली वचनं क्षुभितेन्द्रियः॥ १२</a-v></p>
<p id="4.9.13"><a-v>इह त्वं तिष्ठ सुग्रीव बिलद्वारि समाहितः।</a-v><a-v>यावदत्र प्रविश्याहं निहन्मि समरे रिपुम्॥ १३</a-v></p>
<p id="4.9.14"><a-v>मया त्वेतद्वचः श्रुत्वा याचितः स परंतप।</a-v><a-v>शापयित्वा च मां पद्भ्यां प्रविवेश बिलं तदा॥ १४</a-v></p>
<p id="4.9.15"><a-v>तस्य प्रविष्टस्य बिलं साग्रः संवत्सरो गतः।</a-v><a-v>स्थितस्य च मम द्वारि स कालो व्यत्यवर्तत॥ १५</a-v></p>
<p id="4.9.16"><a-v>अहं तु नष्टं तं ज्ञात्वा स्नेहादागतसंभ्रमः।</a-v><a-v>भ्रातरं न हि पश्यामि पापशङ्कि च मे मनः॥ १६</a-v></p>
<p id="4.9.17"><a-v>अथ दीर्घस्य कालस्य बिलात्तस्माद्विनिःसृतम्।</a-v><a-v>सफेनं रुधिरं रक्तमहं दृष्ट्वा सुदुःखितः॥ १७</a-v></p>
<p id="4.9.18"><a-v>नर्दतामसुराणां च ध्वनिर्मे श्रोत्रमागतः।</a-v><a-v>निरस्तस्य च संग्रामे क्रोशतो निःस्वनो गुरोः॥ १८</a-v></p>
<p id="4.9.19"><a-v>अहं त्ववगतो बुद्ध्या चिह्नैस्तैर्भ्रातरं हतम्।</a-v><a-v>पिधाय च बिलद्वारं शिलया गिरिमात्रया।</a-v><a-v>शोकार्तश्चोदकं कृत्वा किष्किन्धामागतः सखे॥ १९</a-v></p>
<p id="4.9.20"><a-v>गूहमानस्य मे तत्त्वं यत्नतो मन्त्रिभिः श्रुतम्।</a-v><a-v>ततोऽहं तैः समागम्य समेतैरभिषेचितः॥ २०</a-v></p>
<p id="4.9.21"><a-v>राज्यं प्रशासतस्तस्य न्यायतो मम राघव।</a-v><a-v>आजगाम रिपुं हत्वा वाली तमसुरोत्तमम्॥ २१</a-v></p>
<p id="4.9.22"><a-v>अभिषिक्तं तु मां दृष्ट्वा क्रोधात्संरक्तलोचनः।</a-v><a-v>मदीयान्मन्त्रिणो बद्ध्वा परुषं वाक्यमब्रवीत्॥ २२</a-v></p>
<p id="4.9.23"><a-v>निग्रहेऽपि समर्थस्य तं पापं प्रति राघव।</a-v><a-v>न प्रावर्तत मे बुद्धिर्भ्रातृगौरवयन्त्रिता॥ २३</a-v></p>
<p id="4.9.24"><a-v>मानयंस्तं महात्मानं यथावच्चाभ्यवादयम्।</a-v><a-v>उक्ताश्च नाशिषस्तेन संतुष्टेनान्तरात्मना॥ २४</a-v></p>
<p><a-v>इति श्रीरामायणे किष्किन्धाकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
