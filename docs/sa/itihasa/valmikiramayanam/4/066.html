<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् किष्किन्धाकाण्डम् ६६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/4'>वाल्मीकिरामायणम् किष्किन्धाकाण्डम्</a></nav><a-document loc="/sa/itihasa/valmikiramayanam/4/066.sxml"><a-title>वाल्मीकिरामायणम् किष्किन्धाकाण्डम् ६६ सर्गः</a-title><a-meta>
<p>Unique Words: 350</p>
</a-meta><hr><a-sec><p id="4.66.1"><a-v>संस्तूयमानो हनुमान्व्यवर्धत महाबलः।</a-v><a-v>समाविध्य च लाङ्गूलं हर्षाच्च बलमेयिवान्॥ १</a-v></p>
<p id="4.66.2"><a-v>तस्य संस्तूयमानस्य सर्वैर्वानरपुंगवैः।</a-v><a-v>तेजसापूर्यमाणस्य रूपमासीदनुत्तमम्॥ २</a-v></p>
<p id="4.66.3"><a-v>यथा विजृम्भते सिंहो विवृद्धो गिरिगह्वरे।</a-v><a-v>मारुतस्यौरसः पुत्रस्तथा संप्रति जृम्भते॥ ३</a-v></p>
<p id="4.66.4"><a-v>अशोभत मुखं तस्य जृम्भमाणस्य धीमतः।</a-v><a-v>अम्बरीषोपमं दीप्तं विधूम इव पावकः॥ ४</a-v></p>
<p id="4.66.5"><a-v>हरीणामुत्थितो मध्यात्संप्रहृष्टतनूरुहः।</a-v><a-v>अभिवाद्य हरीन्वृद्धान्हनुमानिदमब्रवीत्॥ ५</a-v></p>
<p id="4.66.6"><a-v>अरुजन्पर्वताग्राणि हुताशनसखोऽनिलः।</a-v><a-v>बलवानप्रमेयश्च वायुराकाशगोचरः॥ ६</a-v></p>
<p id="4.66.7"><a-v>तस्याहं शीघ्रवेगस्य शीघ्रगस्य महात्मनः।</a-v><a-v>मारुतस्यौरसः पुत्रः प्लवने नास्ति मे समः॥ ७</a-v></p>
<p id="4.66.8"><a-v>उत्सहेयं हि विस्तीर्णमालिखन्तमिवाम्बरम्।</a-v><a-v>मेरुं गिरिमसंगेन परिगन्तुं सहस्रशः॥ ८</a-v></p>
<p id="4.66.9"><a-v>बाहुवेगप्रणुन्नेन सागरेणाहमुत्सहे।</a-v><a-v>समाप्लावयितुं लोकं सपर्वतनदीह्रदम्॥ ९</a-v></p>
<p id="4.66.10"><a-v>ममोरुजङ्घावेगेन भविष्यति समुत्थितः।</a-v><a-v>संमूर्छितमहाग्राहः समुद्रो वरुणालयः॥ १०</a-v></p>
<p id="4.66.11"><a-v>पन्नगाशनमाकाशे पतन्तं पक्षिसेवितम्।</a-v><a-v>वैनतेयमहं शक्तः परिगन्तुं सहस्रशः॥ ११</a-v></p>
<p id="4.66.12"><a-v>उदयात्प्रस्थितं वापि ज्वलन्तं रश्मिमालिनम्।</a-v><a-v>अनस्तमितमादित्यमभिगन्तुं समुत्सहे॥ १२</a-v></p>
<p id="4.66.13"><a-v>ततो भूमिमसंस्पृश्य पुनरागन्तुमुत्सहे।</a-v><a-v>प्रवेगेनैव महता भीमेन प्लवगर्षभाः॥ १३</a-v></p>
<p id="4.66.14"><a-v>उत्सहेयमतिक्रान्तुं सर्वानाकाशगोचरान्।</a-v><a-v>सागरं क्षोभयिष्यामि दारयिष्यामि मेदिनीम्॥ १४</a-v></p>
<p id="4.66.15"><a-v>पर्वतान्कम्पयिष्यामि प्लवमानः प्लवंगमाः।</a-v><a-v>हरिष्ये चोरुवेगेन प्लवमानो महार्णवम्॥ १५</a-v></p>
<p id="4.66.16"><a-v>लतानां वीरुधां पुष्पं पादपानां च सर्वशः।</a-v><a-v>अनुयास्यति मामद्य प्लवमानं विहायसा।</a-v><a-v>भविष्यति हि मे पन्थाः स्वातेः पन्था इवाम्बरे॥ १६</a-v></p>
<p id="4.66.17"><a-v>चरन्तं घोरमाकाशमुत्पतिष्यन्तमेव च।</a-v><a-v>द्रक्ष्यन्ति निपतन्तं च सर्वभूतानि वानराः॥ १७</a-v></p>
<p id="4.66.18"><a-v>महामेरुप्रतीकाशं मां द्रक्ष्यध्वं प्लवंगमाः।</a-v><a-v>दिवमावृत्य गच्छन्तं ग्रसमानमिवाम्बरम्॥ १८</a-v></p>
<p id="4.66.19"><a-v>विधमिष्यामि जीमूतान्कम्पयिष्यामि पर्वतान्।</a-v><a-v>सागरं क्षोभयिष्यामि प्लवमानः समाहितः॥ १९</a-v></p>
<p id="4.66.20"><a-v>वैनतेयस्य वा शक्तिर्मम वा मारुतस्य वा।</a-v><a-v>ऋते सुपर्णराजानं मारुतं वा महाबलम्।</a-v><a-v>न हि भूतं प्रपश्यामि यो मां प्लुतमनुव्रजेत्॥ २०</a-v></p>
<p id="4.66.21"><a-v>निमेषान्तरमात्रेण निरालम्भनमम्बरम्।</a-v><a-v>सहसा निपतिष्यामि घनाद्विद्युदिवोत्थिता॥ २१</a-v></p>
<p id="4.66.22"><a-v>भविष्यति हि मे रूपं प्लवमानस्य सागरम्।</a-v><a-v>विष्णोः प्रक्रममाणस्य तदा त्रीन्विक्रमानिव॥ २२</a-v></p>
<p id="4.66.23"><a-v>बुद्ध्या चाहं प्रपश्यामि मनश्चेष्टा च मे तथा।</a-v><a-v>अहं द्रक्ष्यामि वैदेहीं प्रमोदध्वं प्लवंगमाः॥ २३</a-v></p>
<p id="4.66.24"><a-v>मारुतस्य समो वेगे गरुडस्य समो जवे।</a-v><a-v>अयुतं योजनानां तु गमिष्यामीति मे मतिः॥ २४</a-v></p>
<p id="4.66.25"><a-v>वासवस्य सवज्रस्य ब्रह्मणो वा स्वयम्भुवः।</a-v><a-v>विक्रम्य सहसा हस्तादमृतं तदिहानये।</a-v><a-v>लङ्कां वापि समुत्क्षिप्य गच्छेयमिति मे मतिः॥ २५</a-v></p>
<p id="4.66.26"><a-v>तमेवं वानरश्रेष्ठं गर्जन्तममितौजसं।</a-v><a-v>उवाच परिसंहृष्टो जाम्बवान्हरिसत्तमः॥ २६</a-v></p>
<p id="4.66.27"><a-v>वीर केसरिणः पुत्र वेगवन्मारुतात्मज।</a-v><a-v>ज्ञातीनां विपुलं शोकस्त्वया तात प्रणाशितः॥ २७</a-v></p>
<p id="4.66.28"><a-v>तव कल्याणरुचयः कपिमुख्याः समागताः।</a-v><a-v>मङ्गलं कार्यसिद्ध्यर्थं करिष्यन्ति समाहिताः॥ २८</a-v></p>
<p id="4.66.29"><a-v>ऋषीणां च प्रसादेन कपिवृद्धमतेन च।</a-v><a-v>गुरूणां च प्रसादेन प्लवस्व त्वं महार्णवम्॥ २९</a-v></p>
<p id="4.66.30"><a-v>स्थास्यामश्चैकपादेन यावदागमनं तव।</a-v><a-v>त्वद्गतानि च सर्वेषां जीवितानि वनौकसाम्॥ ३०</a-v></p>
<p id="4.66.31"><a-v>ततस्तु हरिशार्दूलस्तानुवाच वनौकसः।</a-v><a-v>नेयं मम मही वेगं प्लवने धारयिष्यति॥ ३१</a-v></p>
<p id="4.66.32"><a-v>एतानि हि नगस्यास्य शिलासंकटशालिनः।</a-v><a-v>शिखराणि महेन्द्रस्य स्थिराणि च महान्ति च॥ ३२</a-v></p>
<p id="4.66.33"><a-v>एतानि मम निष्पेषं पादयोः पततां वराः।</a-v><a-v>प्लवतो धारयिष्यन्ति योजनानामितः शतम्॥ ३३</a-v></p>
<p id="4.66.34"><a-v>ततस्तु मारुतप्रख्यः स हरिर्मारुतात्मजः।</a-v><a-v>आरुरोह नगश्रेष्ठं महेन्द्रमरिमर्दनः॥ ३४</a-v></p>
<p id="4.66.35"><a-v>वृतं नानाविधैर्वृक्षैर्मृगसेवितशाद्वलम्।</a-v><a-v>लताकुसुमसंबाधं नित्यपुष्पफलद्रुमम्॥ ३५</a-v></p>
<p id="4.66.36"><a-v>सिंहशार्दूलचरितं मत्तमातङ्गसेवितम्।</a-v><a-v>मत्तद्विजगणोद्घुष्टं सलिलोत्पीडसंकुलम्॥ ३६</a-v></p>
<p id="4.66.37"><a-v>महद्भिरुच्छ्रितं शृङ्गैर्महेन्द्रं स महाबलः।</a-v><a-v>विचचार हरिश्रेष्ठो महेन्द्रसमविक्रमः॥ ३७</a-v></p>
<p id="4.66.38"><a-v>पादाभ्यां पीडितस्तेन महाशैलो महात्मना।</a-v><a-v>ररास सिंहाभिहतो महान्मत्त इव द्विपः॥ ३८</a-v></p>
<p id="4.66.39"><a-v>मुमोच सलिलोत्पीडान्विप्रकीर्णशिलोच्चयः।</a-v><a-v>वित्रस्तमृगमातङ्गः प्रकम्पितमहाद्रुमः॥ ३९</a-v></p>
<p id="4.66.40"><a-v>नानागन्धर्वमिथुनैः पानसंसर्गकर्कशैः।</a-v><a-v>उत्पतद्भिर्विहंगैश्च विद्याधरगणैरपि॥ ४०</a-v></p>
<p id="4.66.41"><a-v>त्यज्यमानमहासानुः संनिलीनमहोरगः।</a-v><a-v>शैलशृङ्गशिलोद्घातस्तदाभूत्स महागिरिः॥ ४१</a-v></p>
<p id="4.66.42"><a-v>निःश्वसद्भिस्तदा तैस्तु भुजगैरर्धनिःसृतैः।</a-v><a-v>सपताक इवाभाति स तदा धरणीधरः॥ ४२</a-v></p>
<p id="4.66.43"><a-v>ऋषिभिस्त्रास संभ्रान्तैस्त्यज्यमानः शिलोच्चयः।</a-v><a-v>सीदन्महति कान्तारे सार्थहीन इवाध्वगः॥ ४३</a-v></p>
<p id="4.66.44"><a-v>स वेगवान्वेगसमाहितात्मा</a-v><a-v>हरिप्रवीरः परवीरहन्ता।</a-v><a-v>मनः समाधाय महानुभावो</a-v><a-v>जगाम लङ्कां मनसा मनस्वी॥ ४४</a-v></p>
<p><a-v>इति श्रीरामायणे किष्किन्धाकाण्डे षट्षष्टितमः सर्गः ॥ ६६</a-v></p>
<p><a-v>॥ समाप्तं किष्किन्धाकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
