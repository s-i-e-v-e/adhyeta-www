<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/059.sxml"><a-title>वाल्मीकिरामायणम् उत्तरकाण्डम् ५९ सर्गः</a-title><a-meta>
<p>Unique Words: 213</p>
</a-meta><hr><a-sec><p id="7.59.1"><a-v>अथ रात्र्यां प्रवृत्तायां शत्रुघ्नो भृगुनन्दनम्।</a-v><a-v>पप्रच्छ च्यवनं विप्रं लवणस्य बलाबलम्॥ १</a-v></p>
<p id="7.59.2"><a-v>शूलस्य च बलं ब्रह्मन्के च पूर्वं निपातिताः।</a-v><a-v>अनेन शूलमुखेन द्वन्द्वयुद्धमुपागताः॥ २</a-v></p>
<p id="7.59.3"><a-v>तस्य तद्भाषितं श्रुत्वा शत्रुघ्नस्य महात्मनः।</a-v><a-v>प्रत्युवाच महातेजाश्च्यवनो रघुनन्दनम्॥ ३</a-v></p>
<p id="7.59.4"><a-v>असंख्येयानि कर्माणि यान्यस्य पुरुषर्षभ।</a-v><a-v>इक्ष्वाकुवंशप्रभवे यद्वृत्तं तच्छृणुष्व मे॥ ४</a-v></p>
<p id="7.59.5"><a-v>अयोध्यायां पुरा राजा युवनाश्वसुतो बली।</a-v><a-v>मान्धाता इति विख्यातस्त्रिषु लोकेषु वीर्यवान्॥ ५</a-v></p>
<p id="7.59.6"><a-v>स कृत्वा पृथिवीं कृत्स्नां शासने पृथिवीपतिः।</a-v><a-v>सुरलोकमथो जेतुमुद्योगमकरोन्नृपः॥ ६</a-v></p>
<p id="7.59.7"><a-v>इन्द्रस्य तु भयं तीव्रं सुराणां च महात्मनाम्।</a-v><a-v>मान्धातरि कृतोद्योगे देवलोकजिगीषया॥ ७</a-v></p>
<p id="7.59.8"><a-v>अर्धासनेन शक्रस्य राज्यार्धेन च पार्थिवः।</a-v><a-v>वन्द्यमानः सुरगणैः प्रतिज्ञामध्यरोहत॥ ८</a-v></p>
<p id="7.59.9"><a-v>तस्य पापमभिप्रायं विदित्वा पाकशासनः।</a-v><a-v>सान्त्वपूर्वमिदं वाक्यमुवाच युवनाश्वजम्॥ ९</a-v></p>
<p id="7.59.10"><a-v>राजा त्वं मानुषे लोके न तावत्पुरुषर्षभ।</a-v><a-v>अकृत्वा पृथिवीं वश्यां देवराज्यमिहेच्छसि॥ १०</a-v></p>
<p id="7.59.11"><a-v>यदि वीर समग्रा ते मेदिनी निखिला वशे।</a-v><a-v>देवराज्यं कुरुष्वेह सभृत्यबलवाहनः॥ ११</a-v></p>
<p id="7.59.12"><a-v>इन्द्रमेवं ब्रुवाणं तु मान्धाता वाक्यमब्रवीत्।</a-v><a-v>क्व मे शक्र प्रतिहतं शासनं पृथिवीतले॥ १२</a-v></p>
<p id="7.59.13"><a-v>तमुवाच सहस्राक्षो लवणो नाम राक्षसः।</a-v><a-v>मधुपुत्रो मधुवने नाज्ञां ते कुरुतेऽनघ॥ १३</a-v></p>
<p id="7.59.14"><a-v>तच्छ्रुत्वा विप्रियं घोरं सहस्राक्षेण भाषितम्।</a-v><a-v>व्रीडितोऽवाङ्मुखो राजा व्याहर्तुं न शशाक ह॥ १४</a-v></p>
<p id="7.59.15"><a-v>आमन्त्र्य तु सहस्राक्षं ह्रिया किंचिदवाङ्मुखः।</a-v><a-v>पुनरेवागमच्छ्रीमानिमं लोकं नरेश्वरः॥ १५</a-v></p>
<p id="7.59.16"><a-v>स कृत्वा हृदयेऽमर्षं सभृत्यबलवाहनः।</a-v><a-v>आजगाम मधोः पुत्रं वशे कर्तुमनिन्दितः॥ १६</a-v></p>
<p id="7.59.17"><a-v>स काङ्क्षमाणो लवणं युद्धाय पुरुषर्षभः।</a-v><a-v>दूतं संप्रेषयामास सकाशं लवणस्य सः॥ १७</a-v></p>
<p id="7.59.18"><a-v>स गत्वा विप्रियाण्याह बहूनि मधुनः सुतम्।</a-v><a-v>वदन्तमेवं तं दूतं भक्षयामास राक्षसः॥ १८</a-v></p>
<p id="7.59.19"><a-v>चिरायमाणे दूते तु राजा क्रोधसमन्वितः।</a-v><a-v>अर्दयामास तद्रक्षः शरवृष्ट्या समन्ततः॥ १९</a-v></p>
<p id="7.59.20"><a-v>ततः प्रहस्य लवणः शूलं जग्राह पाणिना।</a-v><a-v>वधाय सानुबन्धस्य मुमोचायुधमुत्तमम्॥ २०</a-v></p>
<p id="7.59.21"><a-v>तच्छूलं दीप्यमानं तु सभृत्यबलवाहनम्।</a-v><a-v>भस्मीकृत्य नृपं भूयो लवणस्यागमत्करम्॥ २१</a-v></p>
<p id="7.59.22"><a-v>एवं स राजा सुमहान्हतः सबलवाहनः।</a-v><a-v>शूलस्य च बलं वीर अप्रमेयमनुत्तमम्॥ २२</a-v></p>
<p id="7.59.23"><a-v>श्वः प्रभाते तु लवणं वधिष्यसि न संशयः।</a-v><a-v>अगृहीतायुधं क्षिप्रं ध्रुवो हि विजयस्तव॥ २३</a-v></p>
<p><a-v>इति श्रीरामायणे उत्तरकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
