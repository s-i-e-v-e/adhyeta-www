<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/092.sxml"><a-title>वाल्मीकिरामायणम् उत्तरकाण्डम् ९२ सर्गः</a-title><a-meta>
<p>Unique Words: 167</p>
</a-meta><hr><a-sec><p id="7.92.1"><a-v>तच्छ्रुत्वा हर्षमापेदे राघवो भ्रातृभिः सह।</a-v><a-v>वाक्यं चाद्भुतसंकाशं भ्रातॄन्प्रोवाच राघवः॥ १</a-v></p>
<p id="7.92.2"><a-v>इमौ कुमारौ सौमित्रे तव धर्मविशारदौ।</a-v><a-v>अङ्गदश्चन्द्रकेतुश्च राज्यार्हौ दृढधन्विनौ॥ २</a-v></p>
<p id="7.92.3"><a-v>इमौ राज्येऽभिषेक्ष्यामि देशः साधु विधीयताम्।</a-v><a-v>रमणीयो ह्यसंबाधो रमेतां यत्र धन्विनौ॥ ३</a-v></p>
<p id="7.92.4"><a-v>न राज्ञां यत्र पीदा स्यान्नाश्रमाणां विनाशनम्।</a-v><a-v>स देशो दृश्यतां सौम्य नापराध्यामहे यथा॥ ४</a-v></p>
<p id="7.92.5"><a-v>तथोक्तवति रामे तु भरतः प्रत्युवाच ह।</a-v><a-v>अयं कारापथो देशः सुरमण्यो निरामयः॥ ५</a-v></p>
<p id="7.92.6"><a-v>निवेश्यतां तत्र पुरमङ्गदस्य महात्मनः।</a-v><a-v>चन्द्रकेतोश्च रुचिरं चन्द्रकान्तं निरामयम्॥ ६</a-v></p>
<p id="7.92.7"><a-v>तद्वाक्यं भरतेनोक्तं प्रतिजग्राह राघवः।</a-v><a-v>तं च कृत्वा वशे देशमङ्गदस्य न्यवेशयत्॥ ७</a-v></p>
<p id="7.92.8"><a-v>अङ्गदीया पुरी रम्या अङ्गदस्य निवेशिता।</a-v><a-v>रमणीया सुगुप्ता च रामेणाक्लिष्टकर्मणा॥ ८</a-v></p>
<p id="7.92.9"><a-v>चन्द्रकेतोस्तु मल्लस्य मल्लभूम्यां निवेशिता।</a-v><a-v>चन्द्रकान्तेति विख्याता दिव्या स्वर्गपुरी यथा॥ ९</a-v></p>
<p id="7.92.10"><a-v>ततो रामः परां प्रीतिं भरतो लक्ष्मणस्तथा।</a-v><a-v>ययुर्युधि दुराधर्षा अभिषेकं च चक्रिरे॥ १०</a-v></p>
<p id="7.92.11"><a-v>अभिषिच्य कुमारौ द्वौ प्रस्थाप्य सबलानुगौ।</a-v><a-v>अङ्गदं पश्चिमां भूमिं चन्द्रकेतुमुदङ्मुखम्॥ ११</a-v></p>
<p id="7.92.12"><a-v>अङ्गदं चापि सौमित्रिर्लक्ष्मणोऽनुजगाम ह।</a-v><a-v>चन्द्रकेतोस्तु भरतः पार्ष्णिग्राहो बभूव ह॥ १२</a-v></p>
<p id="7.92.13"><a-v>लक्ष्मणस्त्वङ्गदीयायां संवत्सरमथोषितः।</a-v><a-v>पुत्रे स्थिते दुराधर्षे अयोध्यां पुनरागमत्॥ १३</a-v></p>
<p id="7.92.14"><a-v>भरतोऽपि तथैवोष्य संवत्सरमथाधिकम्।</a-v><a-v>अयोध्यां पुनरागम्य रामपादावुपागमत्॥ १४</a-v></p>
<p id="7.92.15"><a-v>उभौ सौमित्रिभरतौ रामपादावनुव्रतौ।</a-v><a-v>कालं गतमपि स्नेहान्न जज्ञातेऽतिधार्मिकौ॥ १५</a-v></p>
<p id="7.92.16"><a-v>एवं वर्षसहस्राणि दश तेषां ययुस्तदा।</a-v><a-v>धर्मे प्रयतमानानां पौरकार्येषु नित्यदा॥ १६</a-v></p>
<p id="7.92.17"><a-v>विहृत्य कालं परिपूर्णमानसाः</a-v><a-v>श्रिया वृता धर्मपथे परे स्थिताः।</a-v><a-v>त्रयः समिद्धा इव दीप्ततेजसा</a-v><a-v>हुताग्नयः साधु महाध्वरे त्रयः॥ १७</a-v></p>
<p><a-v>इति श्रीरामायणे उत्तरकाण्डे द्विनवतितमः सर्गः ॥ ९२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
