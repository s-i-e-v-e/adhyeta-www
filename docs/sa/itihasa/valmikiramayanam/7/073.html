<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/073.sxml"><a-title>वाल्मीकिरामायणम् उत्तरकाण्डम् ७३ सर्गः</a-title><a-meta>
<p>Unique Words: 169</p>
</a-meta><hr><a-sec><p id="7.73.1"><a-v>ऋषेर्वचनमाज्ञाय रामः संध्यामुपासितुम्।</a-v><a-v>उपाक्रामत्सरः पुण्यमप्सरोभिर्निषेवितम्॥ १</a-v></p>
<p id="7.73.2"><a-v>तत्रोदकमुपस्पृश्य संध्यामन्वास्य पश्चिमाम्।</a-v><a-v>आश्रमं प्राविशद्रामः कुम्भयोनेर्महात्मनः॥ २</a-v></p>
<p id="7.73.3"><a-v>अस्यागस्त्यो बहुगुणं फलमूलं तथौषधीः।</a-v><a-v>शाकानि च पवित्राणि भोजनार्थमकल्पयत्॥ ३</a-v></p>
<p id="7.73.4"><a-v>स भुक्तवान्नरश्रेष्ठस्तदन्नममृतोपमम्।</a-v><a-v>प्रीतश्च परितुष्टश्च तां रात्रिं समुपावसत्॥ ४</a-v></p>
<p id="7.73.5"><a-v>प्रभाते काल्यमुत्थाय कृत्वाह्निकमरिंदमः।</a-v><a-v>ऋषिं समभिचक्राम गमनाय रघूत्तमः॥ ५</a-v></p>
<p id="7.73.6"><a-v>अभिवाद्याब्रवीद्रामो महर्षिं कुम्भसंभवम्।</a-v><a-v>आपृच्छे त्वां गमिष्यामि मामनुज्ञातुमर्हसि॥ ६</a-v></p>
<p id="7.73.7"><a-v>धन्योऽस्म्यनुगृहीतोऽस्मि दर्शनेन महात्मनः।</a-v><a-v>द्रष्टुं चैवागमिष्यामि पावनार्थमिहात्मनः॥ ७</a-v></p>
<p id="7.73.8"><a-v>तथा वदति काकुत्स्थे वाक्यमद्भुतदर्शनम्।</a-v><a-v>उवाच परमप्रीतो धर्मनेत्रस्तपोधनः॥ ८</a-v></p>
<p id="7.73.9"><a-v>अत्यद्भुतमिदं वाक्यं तव राम शुभाक्षरम्।</a-v><a-v>पावनः सर्वलोकानां त्वमेव रघुनन्दन॥ ९</a-v></p>
<p id="7.73.10"><a-v>मुहूर्तमपि राम त्वां ये नु पश्यन्ति केचन।</a-v><a-v>पाविताः स्वर्गभूतास्ते पूज्यन्ते दिवि दैवतैः॥ १०</a-v></p>
<p id="7.73.11"><a-v>ये च त्वां घोरचक्षुर्भिरीक्षन्ते प्राणिनो भुवि।</a-v><a-v>हतास्ते यमदण्डेन सद्यो निरयगामिनः॥ ११</a-v></p>
<p id="7.73.12"><a-v>गच्छ चारिष्टमव्यग्रः पन्थानमकुतोभयम्।</a-v><a-v>प्रशाधि राज्यं धर्मेण गतिर्हि जगतो भवान्॥ १२</a-v></p>
<p id="7.73.13"><a-v>एवमुक्तस्तु मुनिना प्राञ्जलिः प्रग्रहो नृपः।</a-v><a-v>अभ्यवादयत प्राज्ञस्तमृषिं पुण्यशीलिनम्॥ १३</a-v></p>
<p id="7.73.14"><a-v>अभिवाद्य मुनिश्रेष्ठं तांश्च सर्वांस्तपोधनान्।</a-v><a-v>अध्यारोहत्तदव्यग्रः पुष्पकं हेमभूषितम्॥ १४</a-v></p>
<p id="7.73.15"><a-v>तं प्रयान्तं मुनिगणा आशीर्वादैः समन्ततः।</a-v><a-v>अपूजयन्महेन्द्राभं सहस्राक्षमिवामराः॥ १५</a-v></p>
<p id="7.73.16"><a-v>स्वस्थः स ददृशे रामः पुष्पके हेमभूषिते।</a-v><a-v>शशी मेघसमीपस्थो यथा जलधरागमे॥ १६</a-v></p>
<p id="7.73.17"><a-v>ततोऽर्धदिवसे प्राप्ते पूज्यमानस्ततस्ततः।</a-v><a-v>अयोध्यां प्राप्य काकुत्स्थो विमानादवरोहत॥ १७</a-v></p>
<p id="7.73.18"><a-v>ततो विसृज्य रुचिरं पुष्पकं कामगामिनम्।</a-v><a-v>कक्ष्यान्तरविनिक्षिप्तं द्वाःस्थं रामोऽब्रवीद्वचः॥ १८</a-v></p>
<p id="7.73.19"><a-v>लक्ष्मणं भरतं चैव गत्वा तौ लघुविक्रमौ।</a-v><a-v>ममागमनमाख्याय शब्दापय च मा चिरम्॥ १९</a-v></p>
<p><a-v>इति श्रीरामायणे उत्तरकाण्डे त्रिसप्ततितमः सर्गः ॥ ७३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
