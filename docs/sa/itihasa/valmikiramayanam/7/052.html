<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/052.sxml"><a-title>वाल्मीकिरामायणम् उत्तरकाण्डम् ५२ सर्गः</a-title><a-meta>
<p>Unique Words: 155</p>
</a-meta><hr><a-sec><p id="7.52.1"><a-v>ततः सुमन्त्रस्त्वागम्य राघवं वाक्यमब्रवीत्।</a-v><a-v>एते निवारिता राजन्द्वारि तिष्ठन्ति तापसाः॥ १</a-v></p>
<p id="7.52.2"><a-v>भार्गवं च्यवनं नाम पुरस्कृत्य महर्षयः।</a-v><a-v>दर्शनं ते महाराज चोदयन्ति कृतत्वराः।</a-v><a-v>प्रीयमाणा नरव्याघ्र यमुनातीरवासिनः॥ २</a-v></p>
<p id="7.52.3"><a-v>तस्य तद्वचनं श्रुत्वा रामः प्रोवाच धर्मवित्।</a-v><a-v>प्रवेश्यन्तां महात्मानो भार्गवप्रमुखा द्विजाः॥ ३</a-v></p>
<p id="7.52.4"><a-v>राज्ञस्त्वाज्ञां पुरस्कृत्य द्वाःस्थो मूर्ध्नि कृताञ्जलिः।</a-v><a-v>प्रवेशयामास ततस्तापसान्संमतान्बहून्॥ ४</a-v></p>
<p id="7.52.5"><a-v>शतं समधिकं तत्र दीप्यमानं स्वतेजसा।</a-v><a-v>प्रविष्टं राजभवनं तापसानां महात्मनाम्॥ ५</a-v></p>
<p id="7.52.6"><a-v>ते द्विजाः पूर्णकलशैः सर्वतीर्थाम्बु सत्कृतम्।</a-v><a-v>गृहीत्वा फलमूलं च रामस्याभ्याहरन्बहु॥ ६</a-v></p>
<p id="7.52.7"><a-v>प्रतिगृह्य तु तत्सर्वं रामः प्रीतिपुरस्कृतः।</a-v><a-v>तीर्थोदकानि सर्वाणि फलानि विविधानि च॥ ७</a-v></p>
<p id="7.52.8"><a-v>उवाच च महाबाहुः सर्वानेव महामुनीन्।</a-v><a-v>इमान्यासनमुख्यानि यथार्हमुपविश्यताम्॥ ८</a-v></p>
<p id="7.52.9"><a-v>रामस्य भाषितं श्रुत्वा सर्व एव महर्षयः।</a-v><a-v>बृसीषु रुचिराख्यासु निषेदुः काञ्चनीषु ते॥ ९</a-v></p>
<p id="7.52.10"><a-v>उपविष्टानृषींस्तत्र दृष्ट्वा परपुरंजयः।</a-v><a-v>प्रयतः प्राञ्जलिर्भूत्वा राघवो वाक्यमब्रवीत्॥ १०</a-v></p>
<p id="7.52.11"><a-v>किमागमनकार्यं वः किं करोमि तपोधनाः।</a-v><a-v>आज्ञाप्योऽहं महर्षीणां सर्वकामकरः सुखम्॥ ११</a-v></p>
<p id="7.52.12"><a-v>इदं राज्यं च सकलं जीवितं च हृदि स्थितम्।</a-v><a-v>सर्वमेतद्द्विजार्थं मे सत्यमेतद्ब्रवीमि वः॥ १२</a-v></p>
<p id="7.52.13"><a-v>तस्य तद्वचनं श्रुत्वा साधुवादो महानभूत्।</a-v><a-v>ऋषीणामुग्रतपसां यमुनातीरवासिनाम्॥ १३</a-v></p>
<p id="7.52.14"><a-v>ऊचुश्च ते महात्मानो हर्षेण महतान्विताः।</a-v><a-v>उपपन्नं नरश्रेष्ठ तवैव भुवि नान्यतः॥ १४</a-v></p>
<p id="7.52.15"><a-v>बहवः पार्थिवा राजन्नतिक्रान्ता महाबलाः।</a-v><a-v>कार्यगौरवमश्रुत्वा प्रतिज्ञां नाभ्यरोचयन्॥ १५</a-v></p>
<p id="7.52.16"><a-v>त्वया पुनर्ब्राह्मणगौरवादियं कृता प्रतिज्ञा ह्यनवेक्ष्य कारणम्।</a-v><a-v>कुरुष्व कर्ता ह्यसि नात्र संशयो महाभयात्त्रातुमृषींस्त्वमर्हसि॥ १६</a-v></p>
<p><a-v>इति श्रीरामायणे उत्तरकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
