<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/072.sxml"><a-title>वाल्मीकिरामायणम् उत्तरकाण्डम् ७२ सर्गः</a-title><a-meta>
<p>Unique Words: 195</p>
</a-meta><hr><a-sec><p id="7.72.1"><a-v>स मुहूर्तादुपश्रुत्य देवर्षिरमितप्रभः।</a-v><a-v>स्वमाश्रमं शिष्य वृतः क्षुधार्तः संन्यवर्तत॥ १</a-v></p>
<p id="7.72.2"><a-v>सोऽपश्यदरजां दीनां रजसा समभिप्लुताम्।</a-v><a-v>ज्योत्स्नामिवारुणग्रस्तां प्रत्यूषे न विराजतीम्॥ २</a-v></p>
<p id="7.72.3"><a-v>तस्य रोषः समभवत्क्षुधार्तस्य विशेषतः।</a-v><a-v>निर्दहन्निव लोकांस्त्रीञ्शिष्यांश्चेदमुवाच ह॥ ३</a-v></p>
<p id="7.72.4"><a-v>पश्यध्वं विपरीतस्य दण्डस्याविदितात्मनः।</a-v><a-v>विपत्तिं घोरसंकाशां क्रुद्धामग्निशिखामिव॥ ४</a-v></p>
<p id="7.72.5"><a-v>क्षयोऽस्य दुर्मतेः प्राप्तः सानुगस्य दुरात्मनः।</a-v><a-v>यः प्रदीप्तां हुताशस्य शिखां वै स्प्रष्टुमिच्छति॥ ५</a-v></p>
<p id="7.72.6"><a-v>यस्मात्स कृतवान्पापमीदृशं घोरदर्शनम्।</a-v><a-v>तस्मात्प्राप्स्यति दुर्मेधाः फलं पापस्य कर्मणः॥ ६</a-v></p>
<p id="7.72.7"><a-v>सप्तरात्रेण राजासौ सभृत्यबलवाहनः।</a-v><a-v>पापकर्मसमाचारो वधं प्राप्स्यति दुर्मतिः॥ ७</a-v></p>
<p id="7.72.8"><a-v>समन्ताद्योजनशतं विषयं चास्य दुर्मतेः।</a-v><a-v>धक्ष्यते पांसुवर्षेण महता पाकशासनः॥ ८</a-v></p>
<p id="7.72.9"><a-v>सर्वसत्त्वानि यानीह स्थावराणि चराणि च।</a-v><a-v>महता पांसुवर्षेण नाशं यास्यन्ति सर्वशः॥ ९</a-v></p>
<p id="7.72.10"><a-v>दण्डस्य विषयो यावत्तावत्सर्वसमुच्छ्रयः।</a-v><a-v>पांसुभुत इवालक्ष्यः सप्तरात्राद्भविष्यति॥ १०</a-v></p>
<p id="7.72.11"><a-v>इत्युक्त्वा क्रोधसंतपस्तमाश्रमनिवासिनम्।</a-v><a-v>जनं जनपदान्तेषु स्थीयतामिति चाब्रवीत्॥ ११</a-v></p>
<p id="7.72.12"><a-v>श्रुत्वा तूशसनो वाक्यं स आश्रमावसथो जनः।</a-v><a-v>निष्क्रान्तो विषयात्तस्य स्थानं चक्रेऽथ बाह्यतः॥ १२</a-v></p>
<p id="7.72.13"><a-v>स तथोक्त्वा मुनिजनमरजामिदमब्रवीत्।</a-v><a-v>इहैव वस दुर्मेधे आश्रमे सुसमाहिता॥ १३</a-v></p>
<p id="7.72.14"><a-v>इदं योजनपर्यन्तं सरः सुरुचिरप्रभम्।</a-v><a-v>अरजे विज्वरा भुङ्क्ष्व कालश्चात्र प्रतीक्ष्यताम्॥ १४</a-v></p>
<p id="7.72.15"><a-v>त्वत्समीपे तु ये सत्त्वा वासमेष्यन्ति तां निशाम्।</a-v><a-v>अवध्याः पांसुवर्षेण ते भविष्यन्ति नित्यदा॥ १५</a-v></p>
<p id="7.72.16"><a-v>इत्युक्त्वा भार्गवो वासमन्यत्र समुपाक्रमत्।</a-v><a-v>सप्ताहाद्भस्मसाद्भूतं यथोक्तं ब्रह्मवादिना॥ १६</a-v></p>
<p id="7.72.17"><a-v>तस्यासौ दण्डविषयो विन्ध्यशैवलसानुषु।</a-v><a-v>शप्तो ब्रह्मर्षिणा तेन पुरा वैधर्मके कृते॥ १७</a-v></p>
<p id="7.72.18"><a-v>ततः प्रभृति काकुत्स्थ दण्डकारण्यमुच्यते।</a-v><a-v>तपस्विनः स्थिता यत्र जनस्थानमथोऽभवत्॥ १८</a-v></p>
<p id="7.72.19"><a-v>एतत्ते सर्वमाख्यातं यन्मां पृच्छसि राघव।</a-v><a-v>संध्यामुपासितुं वीर समयो ह्यतिवर्तते॥ १९</a-v></p>
<p id="7.72.20"><a-v>एते महर्षयः सर्वे पूर्णकुम्भाः समन्ततः।</a-v><a-v>कृतोदको नरव्याघ्र आदित्यं पर्युपासते॥ २०</a-v></p>
<p id="7.72.21"><a-v>स तैरृषिभिरभ्यस्तः सहितैर्ब्रह्मसत्तमैः।</a-v><a-v>रविरस्तं गतो राम गच्छोदकमुपस्पृश॥ २१</a-v></p>
<p><a-v>इति श्रीरामायणे उत्तरकाण्डे द्वासप्ततितमः सर्गः ॥ ७२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
