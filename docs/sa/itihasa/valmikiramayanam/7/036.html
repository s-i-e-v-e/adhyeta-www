<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/036.sxml"><a-title>वाल्मीकिरामायणम् उत्तरकाण्डम् ३६ सर्गः</a-title><a-meta>
<p>Unique Words: 394</p>
</a-meta><hr><a-sec><p id="7.36.1"><a-v>ततः पितामहं दृष्ट्वा वायुः पुत्रवधार्दितः।</a-v><a-v>शिशुकं तं समादाय उत्तस्थौ धातुरग्रतः॥ १</a-v></p>
<p id="7.36.2"><a-v>चलत्कुण्डलमौलिस्रक्तपनीयविभूषणः।</a-v><a-v>पादयोर्न्यपतद्वायुस्तिस्रोऽवस्थाय वेधसे॥ २</a-v></p>
<p id="7.36.3"><a-v>तं तु वेदविदाद्यस्तु लम्बाभरणशोभिना।</a-v><a-v>वायुमुत्थाप्य हस्तेन शिशुं तं परिमृष्टवान्॥ ३</a-v></p>
<p id="7.36.4"><a-v>स्पृष्टमात्रस्ततः सोऽथ सलीलं पद्मजन्मना।</a-v><a-v>जलसिक्तं यथा सस्यं पुनर्जीवितमाप्तवान्॥ ४</a-v></p>
<p id="7.36.5"><a-v>प्राणवन्तमिमं दृष्ट्वा प्राणो गन्धवहो मुदा।</a-v><a-v>चचार सर्वभूतेषु संनिरुद्धं यथापुरा॥ ५</a-v></p>
<p id="7.36.6"><a-v>मरुद्रोगविनिर्मुक्ताः प्रजा वै मुदिताभवन्।</a-v><a-v>शीतवातविनिर्मुक्ताः पद्मिन्य इव साम्बुजाः॥ ६</a-v></p>
<p id="7.36.7"><a-v>ततस्त्रियुग्मस्त्रिककुत्त्रिधामा त्रिदशार्चितः।</a-v><a-v>उवाच देवता ब्रह्मा मारुतप्रियकाम्यया॥ ७</a-v></p>
<p id="7.36.8"><a-v>भो महेन्द्राग्निवरुणधनेश्वरमहेश्वराः।</a-v><a-v>जानतामपि तत्सर्वं हितं वक्ष्यामि श्रूयताम्॥ ८</a-v></p>
<p id="7.36.9"><a-v>अनेन शिशुना कार्यं कर्तव्यं वो भविष्यति।</a-v><a-v>ददतास्य वरान्सर्वे मारुतस्यास्य तुष्टिदान्॥ ९</a-v></p>
<p id="7.36.10"><a-v>ततः सहस्रनयनः प्रीतिरक्तः शुभाननः।</a-v><a-v>कुशे शयमयीं मालां समुत्क्षिप्येदमब्रवीत्॥ १०</a-v></p>
<p id="7.36.11"><a-v>मत्करोत्सृष्टवज्रेण हनुरस्य यथा क्षतः।</a-v><a-v>नाम्नैष कपिशार्दूलो भविता हनुमानिति॥ ११</a-v></p>
<p id="7.36.12"><a-v>अहमेवास्य दास्यामि परमं वरमुत्तमम्।</a-v><a-v>अतः प्रभृति वज्रस्य ममावध्यो भविष्यति॥ १२</a-v></p>
<p id="7.36.13"><a-v>मार्ताण्डस्त्वब्रवीत्तत्र भगवांस्तिमिरापहः।</a-v><a-v>तेजसोऽस्य मदीयस्य ददामि शतिकां कलाम्॥ १३</a-v></p>
<p id="7.36.14"><a-v>यदा तु शास्त्राण्यध्येतुं शक्तिरस्य भविष्यति।</a-v><a-v>तदास्य शास्त्रं दास्यामि येन वाग्मी भविष्यति॥ १४</a-v></p>
<p id="7.36.15"><a-v>वरुणश्च वरं प्रादान्नास्य मृत्युर्भविष्यति।</a-v><a-v>वर्षायुतशतेनापि मत्पाशादुदकादपि॥ १५</a-v></p>
<p id="7.36.16"><a-v>यमोऽपि दण्डावध्यत्वमरोगत्वं च नित्यशः।</a-v><a-v>दिशतेऽस्य वरं तुष्ट अविषादं च संयुगे॥ १६</a-v></p>
<p id="7.36.17"><a-v>गदेयं मामिका नैनं संयुगेषु वधिष्यति।</a-v><a-v>इत्येवं वरदः प्राह तदा ह्येकाक्षिपिङ्गलः॥ १७</a-v></p>
<p id="7.36.18"><a-v>मत्तो मदायुधानां च न वध्योऽयं भविष्यति।</a-v><a-v>इत्येवं शंकरेणापि दत्तोऽस्य परमो वरः॥ १८</a-v></p>
<p id="7.36.19"><a-v>सर्वेषां ब्रह्मदण्डानामवध्योऽयं भविष्यति।</a-v><a-v>दीर्घायुश्च महात्मा च इति ब्रह्माब्रवीद्वचः॥ १९</a-v></p>
<p id="7.36.20"><a-v>विश्वकर्मा तु दृष्ट्वैनं बालसूर्योपमं शिशुम्।</a-v><a-v>शिल्पिनां प्रवरः प्राह वरमस्य महामतिः॥ २०</a-v></p>
<p id="7.36.21"><a-v>विनिर्मितानि देवानामायुधानीह यानि तु।</a-v><a-v>तेषां संग्रामकाले तु अवध्योऽयं भविष्यति॥ २१</a-v></p>
<p id="7.36.22"><a-v>ततः सुराणां तु वरैर्दृष्ट्वा ह्येनमलंकृतम्।</a-v><a-v>चतुर्मुखस्तुष्टमुखो वायुमाह जगद्गुरुः॥ २२</a-v></p>
<p id="7.36.23"><a-v>अमित्राणां भयकरो मित्राणामभयंकरः।</a-v><a-v>अजेयो भविता तेऽत्र पुत्रो मारुतमारुतिः॥ २३</a-v></p>
<p id="7.36.24"><a-v>रावणोत्सादनार्थानि रामप्रीतिकराणि च।</a-v><a-v>रोमहर्षकराण्येष कर्ता कर्माणि संयुगे॥ २४</a-v></p>
<p id="7.36.25"><a-v>एवमुक्त्वा तमामन्त्र्य मारुतं तेऽमरैः सह।</a-v><a-v>यथागतं ययुः सर्वे पितामहपुरोगमाः॥ २५</a-v></p>
<p id="7.36.26"><a-v>सोऽपि गन्धवहः पुत्रं प्रगृह्य गृहमानयत्।</a-v><a-v>अञ्जनायास्तमाख्याय वरं दत्तं विनिःसृतः॥ २६</a-v></p>
<p id="7.36.27"><a-v>प्राप्य राम वरानेष वरदानबलान्वितः।</a-v><a-v>बलेनात्मनि संस्थेन सोऽपूर्यत यथार्णवः॥ २७</a-v></p>
<p id="7.36.28"><a-v>बलेनापूर्यमाणो हि एष वानरपुंगवः।</a-v><a-v>आश्रमेषु महर्षीणामपराध्यति निर्भयः॥ २८</a-v></p>
<p id="7.36.29"><a-v>स्रुग्भाण्डानग्निहोत्रं च वल्कलानां च संचयान्।</a-v><a-v>भग्नविच्छिन्नविध्वस्तान्सुशान्तानां करोत्ययम्॥ २९</a-v></p>
<p id="7.36.30"><a-v>सर्वेषां ब्रह्मदण्डानामवध्यं ब्रह्मणा कृतम्।</a-v><a-v>जानन्त ऋषयस्तं वै क्षमन्ते तस्य नित्यशः॥ ३०</a-v></p>
<p id="7.36.31"><a-v>यदा केषरिणा त्वेष वायुना साञ्जनेन च।</a-v><a-v>प्रतिषिद्धोऽपि मर्यादां लङ्घयत्येव वानरः॥ ३१</a-v></p>
<p id="7.36.32"><a-v>ततो महर्षयः क्रुद्धा भृग्वङ्गिरसवंशजाः।</a-v><a-v>शेपुरेनं रघुश्रेष्ठ नातिक्रुद्धातिमन्यवः॥ ३२</a-v></p>
<p id="7.36.33"><a-v>बाधसे यत्समाश्रित्य बलमस्मान्प्लवंगम।</a-v><a-v>तद्दीर्घकालं वेत्तासि नास्माकं शापमोहितः॥ ३३</a-v></p>
<p id="7.36.34"><a-v>ततस्तु हृततेजौजा महर्षिवचनौजसा।</a-v><a-v>एषो श्रमाणि नात्येति मृदुभावगतश्चरन्॥ ३४</a-v></p>
<p id="7.36.35"><a-v>अथ ऋक्षरजा नाम वालिसुग्रीवयोः पिता।</a-v><a-v>सर्ववानरराजासीत्तेजसा इव भास्करः॥ ३५</a-v></p>
<p id="7.36.36"><a-v>स तु राज्यं चिरं कृत्वा वानराणां हरीश्वरः।</a-v><a-v>ततस्त्वर्क्षरजा नाम कालधर्मेण संगतः॥ ३६</a-v></p>
<p id="7.36.37"><a-v>तस्मिन्नस्तमिते वाली मन्त्रिभिर्मन्त्रकोविदैः।</a-v><a-v>पित्र्ये पदे कृतो राजा सुग्रीवो वालिनः पदे॥ ३७</a-v></p>
<p id="7.36.38"><a-v>सुग्रीवेण समं त्वस्य अद्वैधं छिद्रवर्जितम्।</a-v><a-v>अहार्यं सख्यमभवदनिलस्य यथाग्निना॥ ३८</a-v></p>
<p id="7.36.39"><a-v>एष शापवशादेव न वेदबलमात्मनः।</a-v><a-v>वालिसुग्रीवयोर्वैरं यदा राम समुत्थितम्॥ ३९</a-v></p>
<p id="7.36.40"><a-v>न ह्येष राम सुग्रीवो भ्राम्यमाणोऽपि वालिना।</a-v><a-v>वेदयानो न च ह्येष बलमात्मनि मारुतिः॥ ४०</a-v></p>
<p id="7.36.41"><a-v>पराक्रमोत्साहमतिप्रतापैः सौशील्यमाधुर्यनयानयैश्च।</a-v><a-v>गाम्भीर्यचातुर्यसुवीर्यधैर्यै र्हनूमतः कोऽप्यधिकोऽस्ति लोके॥ ४१</a-v></p>
<p id="7.36.42"><a-v>असौ पुरा व्याकरणं ग्रहीष्य न्सूर्योन्मुखः पृष्ठगमः कपीन्द्रः।</a-v><a-v>उद्यद्गिरेरस्तगिरिं जगाम ग्रन्थं महद्धारयदप्रमेयः॥ ४२</a-v></p>
<p id="7.36.43"><a-v>प्रवीविविक्षोरिव सागरस्य लोकान्दिधक्षोरिव पावकस्य।</a-v><a-v>लोकक्षयेष्वेव यथान्तकस्य हनूमतः स्थास्यति कः पुरस्तात्॥ ४३</a-v></p>
<p id="7.36.44"><a-v>एषोऽपि चान्ये च महाकपीन्द्राः सुग्रीवमैन्दद्विविदाः सनीलाः।</a-v><a-v>सतारतारेयनलाः सरम्भा स्त्वत्कारणाद्राम सुरैर्हि सृष्टाः॥ ४४</a-v></p>
<p id="7.36.45"><a-v>तदेतत्कथितं सर्वं यन्मां त्वं परिपृच्छसि।</a-v><a-v>हनूमतो बालभावे कर्मैतत्कथितं मया॥ ४५</a-v></p>
<p id="7.36.46"><a-v>दृष्टः संभाषितश्चासि राम गच्छमहे वयम्।</a-v><a-v>एवमुक्त्वा गताः सर्वे ऋषयस्ते यथागतम्॥ ४६</a-v></p>
<p><a-v>इति श्रीरामायणे उत्तरकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
