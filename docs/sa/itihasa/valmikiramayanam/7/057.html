<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/057.sxml"><a-title>वाल्मीकिरामायणम् उत्तरकाण्डम् ५७ सर्गः</a-title><a-meta>
<p>Unique Words: 305</p>
</a-meta><hr><a-sec><p id="7.57.1"><a-v>प्रस्थाप्य तद्बलं सर्वं मासमात्रोषितः पथि।</a-v><a-v>एक एवाशु शत्रुघ्नो जगाम त्वरितस्तदा॥ १</a-v></p>
<p id="7.57.2"><a-v>द्विरात्रमन्तरे शूर उष्य राघवनन्दनः।</a-v><a-v>वाल्मीकेराश्रमं पुण्यमगच्छद्वासमुत्तमम्॥ २</a-v></p>
<p id="7.57.3"><a-v>सोऽभिवाद्य महात्मानं वाल्मीकिं मुनिसत्तमम्।</a-v><a-v>कृताञ्जलिरथो भूत्वा वाक्यमेतदुवाच ह॥ ३</a-v></p>
<p id="7.57.4"><a-v>भगवन्वस्तुमिच्छामि गुरोः कृत्यादिहागतः।</a-v><a-v>श्वः प्रभाते गमिष्यामि प्रतीचीं वारुणीं दिशम्॥ ४</a-v></p>
<p id="7.57.5"><a-v>शत्रुघ्नस्य वचः श्रुत्वा प्रहस्य मुनिपुंगवः।</a-v><a-v>प्रत्युवाच महात्मानं स्वागतं ते महायशः॥ ५</a-v></p>
<p id="7.57.6"><a-v>स्वमाश्रममिदं सौम्य राघवाणां कुलस्य ह।</a-v><a-v>आसनं पाद्यमर्घ्यं च निर्विशङ्कः प्रतीच्छ मे॥ ६</a-v></p>
<p id="7.57.7"><a-v>प्रतिगृह्य ततः पूजां फलमूलं च भोजनम्।</a-v><a-v>भक्षयामास काकुत्स्थस्तृप्तिं च परमां गतः॥ ७</a-v></p>
<p id="7.57.8"><a-v>स तु भुक्त्वा महाबाहुर्महर्षिं तमुवाच ह।</a-v><a-v>पूर्वं यज्ञविभूतीयं कस्याश्रमसमीपतः॥ ८</a-v></p>
<p id="7.57.9"><a-v>तस्य तद्भाषितं श्रुत्वा वाल्मीकिर्वाक्यमब्रवीत्।</a-v><a-v>शत्रुघ्न शृणु यस्येदं बभूवायतनं पुरा॥ ९</a-v></p>
<p id="7.57.10"><a-v>युष्माकं पूर्वको राजा सुदासस्य महात्मनः।</a-v><a-v>पुत्रो मित्रसहो नाम वीर्यवानतिधार्मिकः॥ १०</a-v></p>
<p id="7.57.11"><a-v>स बाल एव सौदासो मृगयामुपचक्रमे।</a-v><a-v>चञ्चूर्यमाणं ददृशे स शूरो राक्षसद्वयम्॥ ११</a-v></p>
<p id="7.57.12"><a-v>शार्दूलरूपिणौ घोरौ मृगान्बहुसहस्रशः।</a-v><a-v>भक्षयाणावसंतुष्टौ पर्याप्तिं च न जग्मतुः॥ १२</a-v></p>
<p id="7.57.13"><a-v>स तु तौ राक्षसौ दृष्ट्वा निर्मृगं च वनं कृतम्।</a-v><a-v>क्रोधेन महताविष्टो जघानैकं महेषुणा॥ १३</a-v></p>
<p id="7.57.14"><a-v>विनिपात्य तमेकं तु सौदासः पुरुषर्षभः।</a-v><a-v>विज्वरो विगतामर्षो हतं रक्षोऽभ्यवैक्षत॥ १४</a-v></p>
<p id="7.57.15"><a-v>निरीक्षमाणं तं दृष्ट्वा सहायस्तस्य रक्षसः।</a-v><a-v>संतापमकरोद्घोरं सौदासं चेदमब्रवीत्॥ १५</a-v></p>
<p id="7.57.16"><a-v>यस्मादनपराद्धं त्वं सहायं मम जघ्निवान्।</a-v><a-v>तस्मात्तवापि पापिष्ठ प्रदास्यामि प्रतिक्रियाम्॥ १६</a-v></p>
<p id="7.57.17"><a-v>एवमुक्त्वा तु तं रक्षस्तत्रैवान्तरधीयत।</a-v><a-v>कालपर्याययोगेन राजा मित्रसहोऽभवत्॥ १७</a-v></p>
<p id="7.57.18"><a-v>राजापि यजते यज्ञं तस्याश्रमसमीपतः।</a-v><a-v>अश्वमेधं महायज्ञं तं वसिष्ठोऽभ्यपालयत्॥ १८</a-v></p>
<p id="7.57.19"><a-v>तत्र यज्ञो महानासीद्बहुवर्षगणायुतान्।</a-v><a-v>समृद्धः परया लक्ष्म्या देवयज्ञसमोऽभवत्॥ १९</a-v></p>
<p id="7.57.20"><a-v>अथावसाने यज्ञस्य पूर्ववैरमनुस्मरन्।</a-v><a-v>वसिष्ठरूपी राजानमिति होवाच राक्षसः॥ २०</a-v></p>
<p id="7.57.21"><a-v>अद्य यज्ञावसानान्ते सामिषं भोजनं मम।</a-v><a-v>दीयतामिति शीघ्रं वै नात्र कार्या विचारणा॥ २१</a-v></p>
<p id="7.57.22"><a-v>तच्छ्रुत्वा व्याहृतं वाक्यं रक्षसा कामरूपिणा।</a-v><a-v>भक्षसंस्कारकुशलमुवाच पृथिवीपतिः॥ २२</a-v></p>
<p id="7.57.23"><a-v>हविष्यं सामिषं स्वादु यथा भवति भोजनम्।</a-v><a-v>तथा कुरुष्व शीघ्रं वै परितुष्येद्यथा गुरुः॥ २३</a-v></p>
<p id="7.57.24"><a-v>शासनात्पार्थिवेन्द्रस्य सूदः संभ्रान्तमानसः।</a-v><a-v>स च रक्षः पुनस्तत्र सूदवेषमथाकरोत्॥ २४</a-v></p>
<p id="7.57.25"><a-v>स मानुषमथो मांसं पार्थिवाय न्यवेदयत्।</a-v><a-v>इदं स्वादु हविष्यं च सामिषं चान्नमाहृतम्॥ २५</a-v></p>
<p id="7.57.26"><a-v>स भोजनं वसिष्ठाय पत्न्या सार्धमुपाहरत्।</a-v><a-v>मदयन्त्या नरव्याघ्र सामिषं रक्षसा हृतम्॥ २६</a-v></p>
<p id="7.57.27"><a-v>ज्ञात्वा तदामिषं विप्रो मानुषं भोजनाहृतम्।</a-v><a-v>क्रोधेन महताविष्टो व्याहर्तुमुपचक्रमे॥ २७</a-v></p>
<p id="7.57.28"><a-v>यस्मात्त्वं भोजनं राजन्ममैतद्दातुमिच्छसि।</a-v><a-v>तस्माद्भोजनमेतत्ते भविष्यति न संशयः॥ २८</a-v></p>
<p id="7.57.29"><a-v>स राजा सह पत्न्या वै प्रणिपत्य मुहुर्मुहुः।</a-v><a-v>पुनर्वसिष्ठं प्रोवाच यदुक्तं ब्रह्मरूपिणा॥ २९</a-v></p>
<p id="7.57.30"><a-v>तच्छ्रुता पार्थिवेन्द्रस्य रक्षसा विकृतं च तत्।</a-v><a-v>पुनः प्रोवाच राजानं वसिष्ठः पुरुषर्षभम्॥ ३०</a-v></p>
<p id="7.57.31"><a-v>मया रोषपरीतेन यदिदं व्याहृतं वचः।</a-v><a-v>नैतच्छक्यं वृथा कर्तुं प्रदास्यामि च ते वरम्॥ ३१</a-v></p>
<p id="7.57.32"><a-v>कालो द्वादश वर्षाणि शापस्यास्य भविष्यति।</a-v><a-v>मत्प्रसादाच्च राजेन्द्र अतीतं न स्मरिष्यसि॥ ३२</a-v></p>
<p id="7.57.33"><a-v>एवं स राजा तं शापमुपभुज्यारिमर्दनः।</a-v><a-v>प्रतिलेभे पुना राज्यं प्रजाश्चैवान्वपालयत्॥ ३३</a-v></p>
<p id="7.57.34"><a-v>तस्य कल्माषपादस्य यज्ञस्यायतनं शुभम्।</a-v><a-v>आश्रमस्य समीपेऽस्मिन्यस्मिन्पृच्छसि राघव॥ ३४</a-v></p>
<p id="7.57.35"><a-v>तस्य तां पार्थिवेन्द्रस्य कथां श्रुत्वा सुदारुणाम्।</a-v><a-v>विवेश पर्णशालायां महर्षिमभिवाद्य च॥ ३५</a-v></p>
<p><a-v>इति श्रीरामायणे उत्तरकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
