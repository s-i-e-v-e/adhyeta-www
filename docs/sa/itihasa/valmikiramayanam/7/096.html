<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/096.sxml"><a-title>वाल्मीकिरामायणम् उत्तरकाण्डम् ९६ सर्गः</a-title><a-meta>
<p>Unique Words: 177</p>
</a-meta><hr><a-sec><p id="7.96.1"><a-v>अवाङ्मुखमथो दीनं दृष्ट्वा सोममिवाप्लुतम्।</a-v><a-v>राघवं लक्ष्मणो वाक्यं हृष्टो मधुरमब्रवीत्॥ १</a-v></p>
<p id="7.96.2"><a-v>न संतापं महाबाहो मदर्थं कर्तुमर्हसि।</a-v><a-v>पूर्वनिर्माणबद्धा हि कालस्य गतिरीदृशी॥ २</a-v></p>
<p id="7.96.3"><a-v>जहि मां सौम्य विस्रब्धः प्रतिज्ञां परिपालय।</a-v><a-v>हीनप्रतिज्ञाः काकुत्स्थ प्रयान्ति नरकं नराः॥ ३</a-v></p>
<p id="7.96.4"><a-v>यदि प्रीतिर्महाराज यद्यनुग्राह्यता मयि।</a-v><a-v>जहि मां निर्विशङ्कस्त्वं धर्मं वर्धय राघव॥ ४</a-v></p>
<p id="7.96.5"><a-v>लक्ष्मणेन तथोक्तस्तु रामः प्रचलितेन्द्रियः।</a-v><a-v>मन्त्रिणः समुपानीय तथैव च पुरोधसं॥ ५</a-v></p>
<p id="7.96.6"><a-v>अब्रवीच्च यथावृत्तं तेषां मध्ये नराधिपः।</a-v><a-v>दुर्वासोऽभिगमं चैव प्रतिज्ञां तापसस्य च॥ ६</a-v></p>
<p id="7.96.7"><a-v>तच्छ्रुत्वा मन्त्रिणः सर्वे सोपाध्यायाः समासत।</a-v><a-v>वसिष्ठस्तु महातेजा वाक्यमेतदुवाच ह॥ ७</a-v></p>
<p id="7.96.8"><a-v>दृष्टमेतन्महाबाहो क्षयं ते लोमहर्षणम्।</a-v><a-v>लक्ष्मणेन वियोगश्च तव राम महायशः॥ ८</a-v></p>
<p id="7.96.9"><a-v>त्यजैनं बलवान्कालो मा प्रतिज्ञां वृथा कृथाः।</a-v><a-v>विनष्टायां प्रतिज्ञायां धर्मो हि विलयं व्रजेत्॥ ९</a-v></p>
<p id="7.96.10"><a-v>ततो धर्मे विनष्टे तु त्रैलोक्ये सचराचरम्।</a-v><a-v>सदेवर्षिगणं सर्वं विनश्येत न संशयः॥ १०</a-v></p>
<p id="7.96.11"><a-v>स त्वं पुरुषशार्दूल त्रैलोक्यस्याभिपालनम्।</a-v><a-v>लक्ष्मणस्य वधेनाद्य जगत्स्वस्थं कुरुष्व ह॥ ११</a-v></p>
<p id="7.96.12"><a-v>तेषां तत्समवेतानां वाक्यं धर्मार्थसंहितम्।</a-v><a-v>श्रुत्वा परिषदो मध्ये रामो लक्ष्मणमब्रवीत्॥ १२</a-v></p>
<p id="7.96.13"><a-v>विसर्जये त्वां सौमित्रे मा भूद्धर्मविपर्ययः।</a-v><a-v>त्यागो वधो वा विहितः साधूनामुभयं समम्॥ १३</a-v></p>
<p id="7.96.14"><a-v>रामेण भाषिते वाक्ये बाष्पव्याकुलितेक्षणः।</a-v><a-v>लक्ष्मणस्त्वरितः प्रायात्स्वगृहं न विवेश ह॥ १४</a-v></p>
<p id="7.96.15"><a-v>स गत्वा सरयूतीरमुपस्पृश्य कृताञ्जलिः।</a-v><a-v>निगृह्य सर्वस्रोतांसि निःश्वासं न मुमोच ह॥ १५</a-v></p>
<p id="7.96.16"><a-v>अनुच्छ्वसन्तं युक्तं तं सशक्राः साप्सरोगणाः।</a-v><a-v>देवाः सर्षिगणाः सर्वे पुष्पैरवकिरंस्तदा॥ १६</a-v></p>
<p id="7.96.17"><a-v>अदृश्यं सर्वमनुजैः सशरीरं महाबलम्।</a-v><a-v>प्रगृह्य लक्ष्मणं शक्रो दिवं संप्रविवेश ह॥ १७</a-v></p>
<p id="7.96.18"><a-v>ततो विष्णोश्चतुर्भागमागतं सुरसत्तमाः।</a-v><a-v>हृष्टाः प्रमुदिताः सर्वेऽपूजयनृषिभिः सह॥ १८</a-v></p>
<p><a-v>इति श्रीरामायणे उत्तरकाण्डे षण्णवतितमः सर्गः ॥ ९६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
