<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/089.sxml"><a-title>वाल्मीकिरामायणम् उत्तरकाण्डम् ८९ सर्गः</a-title><a-meta>
<p>Unique Words: 144</p>
</a-meta><hr><a-sec><p id="7.89.1"><a-v>तदावसाने यज्ञस्य रामः परमदुर्मनाः।</a-v><a-v>अपश्यमानो वैदेहीं मेने शून्यमिदं जगत्।</a-v><a-v>शोकेन परमायत्तो न शान्तिं मनसागमत्॥ १</a-v></p>
<p id="7.89.2"><a-v>विसृज्य पार्थिवान्सर्वानृक्षवानरराक्षसान्।</a-v><a-v>जनौघं ब्रह्ममुख्यानां वित्तपूर्णं व्यसर्जयत्॥ २</a-v></p>
<p id="7.89.3"><a-v>ततो विसृज्य तान्सर्वान्रामो राजीवलोचनः।</a-v><a-v>हृदि कृत्वा तदा सीतामयोध्यां प्रविवेश सः॥ ३</a-v></p>
<p id="7.89.4"><a-v>न सीतायाः परां भार्यां वव्रे स रघुनन्दनः।</a-v><a-v>यज्ञे यज्ञे च पत्न्यर्थं जानकी काञ्चनी भवत्॥ ४</a-v></p>
<p id="7.89.5"><a-v>दशवर्षसहस्राणि वाजिमेधमुपाकरोत्।</a-v><a-v>वाजपेयान्दशगुणांस्तथा बहुसुवर्णकान्॥ ५</a-v></p>
<p id="7.89.6"><a-v>अग्निष्टोमातिरात्राभ्यां गोसवैश्च महाधनैः।</a-v><a-v>ईजे क्रतुभिरन्यैश्च स श्रीमानाप्तदक्षिणैः॥ ६</a-v></p>
<p id="7.89.7"><a-v>एवं स कालः सुमहान्राज्यस्थस्य महात्मनः।</a-v><a-v>धर्मे प्रयतमानस्य व्यतीयाद्राघवस्य तु॥ ७</a-v></p>
<p id="7.89.8"><a-v>ऋक्षवानररक्षांसि स्थिता रामस्य शासने।</a-v><a-v>अनुरज्यन्ति राजानो अहन्यहनि राघवम्॥ ८</a-v></p>
<p id="7.89.9"><a-v>काले वर्षति पर्जन्यः सुभिक्षं विमला दिशः।</a-v><a-v>हृष्टपुष्टजनाकीर्णं पुरं जनपदस्तथा॥ ९</a-v></p>
<p id="7.89.10"><a-v>नाकाले म्रियते कश्चिन्न व्याधिः प्राणिनां तदा।</a-v><a-v>नाधर्मश्चाभवत्कश्चिद्रामे राज्यं प्रशासति॥ १०</a-v></p>
<p id="7.89.11"><a-v>अथ दीर्घस्य कालस्य राममाता यशस्विनी।</a-v><a-v>पुत्रपौत्रैः परिवृता कालधर्ममुपागमत्॥ ११</a-v></p>
<p id="7.89.12"><a-v>अन्वियाय सुमित्रापि कैकेयी च यशस्विनी।</a-v><a-v>धर्मं कृत्वा बहुविधं त्रिदिवे पर्यवस्थिता॥ १२</a-v></p>
<p id="7.89.13"><a-v>सर्वाः प्रतिष्ठिताः स्वर्गे राज्ञा दशरथेन च।</a-v><a-v>समागता महाभागाः सहधर्मं च लेभिरे॥ १३</a-v></p>
<p id="7.89.14"><a-v>तासां रामो महादानं काले काले प्रयच्छति।</a-v><a-v>मातॄणामविशेषेण ब्राह्मणेषु तपस्विषु॥ १४</a-v></p>
<p id="7.89.15"><a-v>पित्र्याणि बहुरत्नानि यज्ञान्परमदुस्तरान्।</a-v><a-v>चकार रामो धर्मात्मा पितॄन्देवान्विवर्धयन्॥ १५</a-v></p>
<p><a-v>इति श्रीरामायणे उत्तरकाण्डे एकोननवतितमः सर्गः ॥ ८९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
