<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/014.sxml"><a-title>वाल्मीकिरामायणम् उत्तरकाण्डम् १४ सर्गः</a-title><a-meta>
<p>Unique Words: 209</p>
</a-meta><hr><a-sec><p id="7.14.1"><a-v>ततः स सचिवैः सार्धं षड्भिर्नित्यं बलोत्कटैः।</a-v><a-v>महोदरप्रहस्ताभ्यां मारीचशुकसारणैः॥ १</a-v></p>
<p id="7.14.2"><a-v>धूम्राक्षेण च वीरेण नित्यं समरगृध्नुना।</a-v><a-v>वृतः संप्रययौ श्रीमान्क्रोधाल्लोकान्दहन्निव॥ २</a-v></p>
<p id="7.14.3"><a-v>पुराणि स नदीः शैलान्वनान्युपवनानि च।</a-v><a-v>अतिक्रम्य मुहूर्तेन कैलासं गिरिमाविशत्॥ ३</a-v></p>
<p id="7.14.4"><a-v>तं निविष्टं गिरौ तस्मिन्राक्षसेन्द्रं निशम्य तु।</a-v><a-v>राज्ञो भ्रातायमित्युक्त्वा गता यत्र धनेश्वरः॥ ४</a-v></p>
<p id="7.14.5"><a-v>गत्वा तु सर्वमाचख्युर्भ्रातुस्तस्य विनिश्चयम्।</a-v><a-v>अनुज्ञाता ययुश्चैव युद्धाय धनदेन ते॥ ५</a-v></p>
<p id="7.14.6"><a-v>ततो बलस्य संक्षोभः सागरस्येव वर्धतः।</a-v><a-v>अभून्नैरृतराजस्य गिरिं संचालयन्निव॥ ६</a-v></p>
<p id="7.14.7"><a-v>ततो युद्धं समभवद्यक्षराक्षससंकुलम्।</a-v><a-v>व्यथिताश्चाभवंस्तत्र सचिवास्तस्य रक्षसः॥ ७</a-v></p>
<p id="7.14.8"><a-v>तं दृष्ट्वा तादृशं सैन्यं दशग्रीवो निशाचरः।</a-v><a-v>हर्षान्नादं ततः कृत्वा रोषात्समभिवर्तत॥ ८</a-v></p>
<p id="7.14.9"><a-v>ये तु ते राक्षसेन्द्रस्य सचिवा घोरविक्रमः।</a-v><a-v>ते सहस्रं सहस्राणामेकैकं समयोधयन्॥ ९</a-v></p>
<p id="7.14.10"><a-v>ततो गदाभिः परिघैरसिभिः शक्तितोमरैः।</a-v><a-v>वध्यमानो दशग्रीवस्तत्सैन्यं समगाहत॥ १०</a-v></p>
<p id="7.14.11"><a-v>तैर्निरुच्छ्वासवत्तत्र वध्यमानो दशाननः।</a-v><a-v>वर्षमाणैरिव घनैर्यक्षेन्द्रैः संनिरुध्यत॥ ११</a-v></p>
<p id="7.14.12"><a-v>स दुरात्मा समुद्यम्य कालदण्डोपमां गदाम्।</a-v><a-v>प्रविवेश ततः सैन्यं नयन्यक्षान्यमक्षयम्॥ १२</a-v></p>
<p id="7.14.13"><a-v>स कक्षमिव विस्तीर्णं शुष्केन्धनसमाकुलम्।</a-v><a-v>वातेनाग्निरिवायत्तोऽदहत्सैन्यं सुदारुणम्॥ १३</a-v></p>
<p id="7.14.14"><a-v>तैस्तु तस्य मृधेऽमात्यैर्महोदरशुकादिभिः।</a-v><a-v>अल्पावशिष्टास्ते यक्षाः कृता वातैरिवाम्बुदाः॥ १४</a-v></p>
<p id="7.14.15"><a-v>केचित्त्वायुधभग्नाङ्गाः पतिताः समरक्षितौ।</a-v><a-v>ओष्ठान्स्वदशनैस्तीक्ष्णैर्दंशन्तो भुवि पातिताः॥ १५</a-v></p>
<p id="7.14.16"><a-v>भयादन्योन्यमालिङ्ग्य भ्रष्टशस्त्रा रणाजिरे।</a-v><a-v>निषेदुस्ते तदा यक्षाः कूला जलहता इव॥ १६</a-v></p>
<p id="7.14.17"><a-v>हतानां स्वर्गसंस्थानां युध्यतां पृथिवीतले।</a-v><a-v>प्रेक्षतामृषिसंघानां न बभूवान्तरं दिवि॥ १७</a-v></p>
<p id="7.14.18"><a-v>एतस्मिन्नन्तरे राम विस्तीर्णबलवाहनः।</a-v><a-v>अगमत्सुमहान्यक्षो नाम्ना संयोधकण्टकः॥ १८</a-v></p>
<p id="7.14.19"><a-v>तेन यक्षेण मारीचो विष्णुनेव समाहतः।</a-v><a-v>पतितः पृथिवीं भेजे क्षीणपुण्य इवाम्बरात्॥ १९</a-v></p>
<p id="7.14.20"><a-v>प्राप्तसंज्ञो मुहूर्तेन विश्रम्य च निशाचरः।</a-v><a-v>तं यक्षं योधयामास स च भग्नः प्रदुद्रुवे॥ २०</a-v></p>
<p id="7.14.21"><a-v>ततः काञ्चनचित्राङ्गं वैदूर्यरजतोक्षितम्।</a-v><a-v>मर्यादां द्वारपालानां तोरणं तत्समाविशत्॥ २१</a-v></p>
<p id="7.14.22"><a-v>ततो राम दशग्रीवं प्रविशन्तं निशाचरम्।</a-v><a-v>सूर्यभानुरिति ख्यातो द्वारपालो न्यवारयत्॥ २२</a-v></p>
<p id="7.14.23"><a-v>ततस्तोरणमुत्पाट्य तेन यक्षेण ताडितः।</a-v><a-v>राक्षसो यक्षसृष्टेन तोरणेन समाहतः।</a-v><a-v>न क्षितिं प्रययौ राम वरात्सलिलयोनिनः॥ २३</a-v></p>
<p id="7.14.24"><a-v>स तु तेनैव तं यक्षं तोरणेन समाहनत्।</a-v><a-v>नादृश्यत तदा यक्षो भस्म तेन कृतस्तु सः॥ २४</a-v></p>
<p id="7.14.25"><a-v>ततः प्रदुद्रुवुः सर्वे यक्षा दृष्ट्वा पराक्रमम्।</a-v><a-v>ततो नदीर्गुहाश्चैव विविशुर्भयपीडिताः॥ २५</a-v></p>
<p><a-v>इति श्रीरामायणे उत्तरकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
