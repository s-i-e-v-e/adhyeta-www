<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/082.sxml"><a-title>वाल्मीकिरामायणम् उत्तरकाण्डम् ८२ सर्गः</a-title><a-meta>
<p>Unique Words: 157</p>
</a-meta><hr><a-sec><p id="7.82.1"><a-v>एतदाख्याय काकुत्स्थो भ्रातृभ्याममितप्रभः।</a-v><a-v>लक्ष्मणं पुनरेवाह धर्मयुक्तमिदं वचः॥ १</a-v></p>
<p id="7.82.2"><a-v>वसिष्ठं वामदेवं च जाबालिमथ कश्यपम्।</a-v><a-v>द्विजांश्च सर्वप्रवरानश्वमेधपुरस्कृतान्॥ २</a-v></p>
<p id="7.82.3"><a-v>एतान्सर्वान्समाहूय मन्त्रयित्वा च लक्ष्मण।</a-v><a-v>हयं लक्ष्मणसंपन्नं विमोक्ष्यामि समाधिना॥ ३</a-v></p>
<p id="7.82.4"><a-v>तद्वाक्यं राघवेणोक्तं श्रुत्वा त्वरितविक्रमः।</a-v><a-v>द्विजान्सर्वान्समाहूय दर्शयामास राघवम्॥ ४</a-v></p>
<p id="7.82.5"><a-v>ते दृष्ट्वा देवसंकाशं कृतपादाभिवन्दनम्।</a-v><a-v>राघवं सुदुराधर्षमाशीर्भिः समपूजयन्॥ ५</a-v></p>
<p id="7.82.6"><a-v>प्राञ्जलिस्तु ततो भूत्वा राघवो द्विजसत्तमान्।</a-v><a-v>उवाच धर्मसंयुक्तमश्वमेधाश्रितं वचः॥ ६</a-v></p>
<p id="7.82.7"><a-v>स तेषां द्विजमुख्यानां वाक्यमद्भुतदर्शनम्।</a-v><a-v>अश्वमेधाश्रितं श्रुत्वा भृशं प्रीतोऽभवत्तदा॥ ७</a-v></p>
<p id="7.82.8"><a-v>विज्ञाय तु मतं तेषां रामो लक्ष्मणमब्रवीत्।</a-v><a-v>प्रेषयस्व महाबाहो सुग्रीवाय महात्मने॥ ८</a-v></p>
<p id="7.82.9"><a-v>शीघ्रं महद्भिर्हरिभिर्बहुभिश्च तदाश्रयैः।</a-v><a-v>सार्धमागच्छ भद्रं ते अनुभोक्तुं मखोत्तमम्॥ ९</a-v></p>
<p id="7.82.10"><a-v>विभीषणश्च रक्षोभिः कामगैर्बहुभिर्वृतः।</a-v><a-v>अश्वमेधं महाबाहुः प्राप्नोतु लघुविक्रमः॥ १०</a-v></p>
<p id="7.82.11"><a-v>राजानश्च नरव्याघ्र ये मे प्रियचिकीर्षवः।</a-v><a-v>सानुगाः क्षिप्रमायान्तु यज्ञभूमिमनुत्तमाम्॥ ११</a-v></p>
<p id="7.82.12"><a-v>देशान्तरगता ये च द्विजा धर्मपरायणाः।</a-v><a-v>निमन्त्रयस्व तान्सर्वानश्वमेधाय लक्ष्मण॥ १२</a-v></p>
<p id="7.82.13"><a-v>ऋषयश्च महाबाहो आहूयन्तां तपोधनाः।</a-v><a-v>देशान्तरगता ये च सदाराश्च महर्षयः॥ १३</a-v></p>
<p id="7.82.14"><a-v>यज्ञवाटश्च सुमहान्गोमत्या नैमिषे वने।</a-v><a-v>आज्ञाप्यतां महाबाहो तद्धि पुण्यमनुत्तमम्॥ १४</a-v></p>
<p id="7.82.15"><a-v>शतं वाहसहस्राणां तण्डुलानां वपुष्मताम्।</a-v><a-v>अयुतं तिलमुद्गस्य प्रयात्वग्रे महाबल॥ १५</a-v></p>
<p id="7.82.16"><a-v>सुवर्णकोट्यो बहुला हिरण्यस्य शतोत्तराः।</a-v><a-v>अग्रतो भरतः कृत्वा गच्छत्वग्रे महामतिः॥ १६</a-v></p>
<p id="7.82.17"><a-v>अन्तरापणवीथ्यश्च सर्वांश्च नटनर्तकान्।</a-v><a-v>नैगमान्बालवृद्धांश्च द्विजांश्च सुसमाहितान्॥ १७</a-v></p>
<p id="7.82.18"><a-v>कर्मान्तिकांश्च कुशलाञ्शिल्पिनश्च सुपण्डितान्।</a-v><a-v>मातरश्चैव मे सर्वाः कुमारान्तःपुराणि च॥ १८</a-v></p>
<p id="7.82.19"><a-v>काञ्चनीं मम पत्नीं च दीक्षार्हां यज्ञकर्मणि।</a-v><a-v>अग्रतो भरतः कृत्वा गच्छत्वग्रे महामतिः॥ १९</a-v></p>
<p><a-v>इति श्रीरामायणे उत्तरकाण्डे द्व्यशीतितमः सर्गः ॥ ८२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
