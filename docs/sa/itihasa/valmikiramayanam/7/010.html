<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/010.sxml"><a-title>वाल्मीकिरामायणम् उत्तरकाण्डम् १० सर्गः</a-title><a-meta>
<p>Unique Words: 351</p>
</a-meta><hr><a-sec><p id="7.10.1"><a-v>अथाब्रवीद्द्विजं रामः कथं ते भ्रातरो वने।</a-v><a-v>कीदृशं तु तदा ब्रह्मंस्तपश्चेरुर्महाव्रताः॥ १</a-v></p>
<p id="7.10.2"><a-v>अगस्त्यस्त्वब्रवीत्तत्र रामं प्रयत मानसं।</a-v><a-v>तांस्तान्धर्मविधींस्तत्र भ्रातरस्ते समाविशन्॥ २</a-v></p>
<p id="7.10.3"><a-v>कुम्भकर्णस्तदा यत्तो नित्यं धर्मपरायणः।</a-v><a-v>तताप ग्रैष्मिके काले पञ्चस्वग्निष्ववस्थितः॥ ३</a-v></p>
<p id="7.10.4"><a-v>वर्षे मेघोदकक्लिन्नो वीरासनमसेवत।</a-v><a-v>नित्यं च शैशिरे काले जलमध्यप्रतिश्रयः॥ ४</a-v></p>
<p id="7.10.5"><a-v>एवं वर्षसहस्राणि दश तस्यातिचक्रमुः।</a-v><a-v>धर्मे प्रयतमानस्य सत्पथे निष्ठितस्य च॥ ५</a-v></p>
<p id="7.10.6"><a-v>विभीषणस्तु धर्मात्मा नित्यं धर्मपरः शुचिः।</a-v><a-v>पञ्चवर्षसहस्राणि पादेनैकेन तस्थिवान्॥ ६</a-v></p>
<p id="7.10.7"><a-v>समाप्ते नियमे तस्य ननृतुश्चाप्सरोगणाः।</a-v><a-v>पपात पुष्पवर्षं च क्षुभिताश्चापि देवताः॥ ७</a-v></p>
<p id="7.10.8"><a-v>पञ्चवर्षसहस्राणि सूर्यं चैवान्ववर्तत।</a-v><a-v>तस्थौ चोर्ध्वशिरोबाहुः स्वाध्यायधृतमानसः॥ ८</a-v></p>
<p id="7.10.9"><a-v>एवं विभीषणस्यापि गतानि नियतात्मनः।</a-v><a-v>दशवर्षसहस्राणि स्वर्गस्थस्येव नन्दने॥ ९</a-v></p>
<p id="7.10.10"><a-v>दशवर्षसहस्रं तु निराहारो दशाननः।</a-v><a-v>पूर्णे वर्षसहस्रे तु शिरश्चाग्नौ जुहाव सः॥ १०</a-v></p>
<p id="7.10.11"><a-v>एवं वर्षसहस्राणि नव तस्यातिचक्रमुः।</a-v><a-v>शिरांसि नव चाप्यस्य प्रविष्टानि हुताशनम्॥ ११</a-v></p>
<p id="7.10.12"><a-v>अथ वर्षसहस्रे तु दशमे दशमं शिरः।</a-v><a-v>छेत्तुकामः स धर्मात्मा प्राप्तश्चात्र पितामहः॥ १२</a-v></p>
<p id="7.10.13"><a-v>पितामहस्तु सुप्रीतः सार्धं देवैरुपस्थितः।</a-v><a-v>वत्स वत्स दशग्रीव प्रीतोऽस्मीत्यभ्यभाषत॥ १३</a-v></p>
<p id="7.10.14"><a-v>शीघ्रं वरय धर्मज्ञ वरो यस्तेऽभिकाङ्क्षितः।</a-v><a-v>किं ते कामं करोम्यद्य न वृथा ते परिश्रमः॥ १४</a-v></p>
<p id="7.10.15"><a-v>ततोऽब्रवीद्दशग्रीवः प्रहृष्टेनान्तरात्मना।</a-v><a-v>प्रणम्य शिरसा देवं हर्षगद्गदया गिरा॥ १५</a-v></p>
<p id="7.10.16"><a-v>भगवन्प्राणिनां नित्यं नान्यत्र मरणाद्भयम्।</a-v><a-v>नास्ति मृत्युसमः शत्रुरमरत्वमतो वृणे॥ १६</a-v></p>
<p id="7.10.17"><a-v>सुपर्णनागयक्षाणां दैत्यदानवरक्षसाम्।</a-v><a-v>अवध्यः स्यां प्रजाध्यक्ष देवतानां च शाश्वतम्॥ १७</a-v></p>
<p id="7.10.18"><a-v>न हि चिन्ता ममान्येषु प्राणिष्वमरपूजित।</a-v><a-v>तृणभूता हि मे सर्वे प्राणिनो मानुषादयः॥ १८</a-v></p>
<p id="7.10.19"><a-v>एवमुक्तस्तु धर्मात्मा दशग्रीवेण रक्षसा।</a-v><a-v>उवाच वचनं राम सह देवैः पितामहः॥ १९</a-v></p>
<p id="7.10.20"><a-v>भविष्यत्येवमेवैतत्तव राक्षसपुंगव।</a-v><a-v>शृणु चापि वचो भूयः प्रीतस्येह शुभं मम॥ २०</a-v></p>
<p id="7.10.21"><a-v>हुतानि यानि शीर्षाणि पूर्वमग्नौ त्वयानघ।</a-v><a-v>पुनस्तानि भविष्यन्ति तथैव तव राक्षस॥ २१</a-v></p>
<p id="7.10.22"><a-v>एवं पितामहोक्तस्य दशग्रीवस्य रक्षसः।</a-v><a-v>अग्नौ हुतानि शीर्षाणि यानि तान्युत्थितानि वै॥ २२</a-v></p>
<p id="7.10.23"><a-v>एवमुक्त्वा तु तं राम दशग्रीवं प्रजापतिः।</a-v><a-v>विभीषणमथोवाच वाक्यं लोकपितामहः॥ २३</a-v></p>
<p id="7.10.24"><a-v>विभीषण त्वया वत्स धर्मसंहितबुद्धिना।</a-v><a-v>परितुष्टोऽस्मि धर्मज्ञ वरं वरय सुव्रत॥ २४</a-v></p>
<p id="7.10.25"><a-v>विभीषणस्तु धर्मात्मा वचनं प्राह साञ्जलिः।</a-v><a-v>वृतः सर्वगुणैर्नित्यं चन्द्रमा इव रश्मिभिः॥ २५</a-v></p>
<p id="7.10.26"><a-v>भगवन्कृतकृत्योऽहं यन्मे लोकगुरुः स्वयम्।</a-v><a-v>प्रीतो यदि त्वं दातव्यं वरं मे शृणु सुव्रत॥ २६</a-v></p>
<p id="7.10.27"><a-v>या या मे जायते बुद्धिर्येषु येष्वाश्रमेष्विह।</a-v><a-v>सा सा भवतु धर्मिष्ठा तं तं धर्मं च पालये॥ २७</a-v></p>
<p id="7.10.28"><a-v>एष मे परमोदार वरः परमको मतः।</a-v><a-v>न हि धर्माभिरक्तानां लोके किंचन दुर्लभम्॥ २८</a-v></p>
<p id="7.10.29"><a-v>अथ प्रजापतिः प्रीतो विभीषणमुवाच ह।</a-v><a-v>धर्मिष्ठस्त्वं यथा वत्स तथा चैतद्भविष्यति॥ २९</a-v></p>
<p id="7.10.30"><a-v>यस्माद्राक्षसयोनौ ते जातस्यामित्रकर्षण।</a-v><a-v>नाधर्मे जायते बुद्धिरमरत्वं ददामि ते॥ ३०</a-v></p>
<p id="7.10.31"><a-v>कुम्भकर्णाय तु वरं प्रयच्छन्तमरिंदम।</a-v><a-v>प्रजापतिं सुराः सर्वे वाक्यं प्राञ्जलयोऽब्रुवन्॥ ३१</a-v></p>
<p id="7.10.32"><a-v>न तावत्कुम्भकर्णाय प्रदातव्यो वरस्त्वया।</a-v><a-v>जानीषे हि यथा लोकांस्त्रासयत्येष दुर्मतिः॥ ३२</a-v></p>
<p id="7.10.33"><a-v>नन्दनेऽप्सरसः सप्त महेन्द्रानुचरा दश।</a-v><a-v>अनेन भक्षिता ब्रह्मन्नृषयो मानुषास्तथा॥ ३३</a-v></p>
<p id="7.10.34"><a-v>वरव्याजेन मोहोऽस्मै दीयताममितप्रभ।</a-v><a-v>लोकानां स्वस्ति चैव स्याद्भवेदस्य च संनतिः॥ ३४</a-v></p>
<p id="7.10.35"><a-v>एवमुक्तः सुरैर्ब्रह्माचिन्तयत्पद्मसंभवः।</a-v><a-v>चिन्तिता चोपतस्थेऽस्य पार्श्वं देवी सरस्वती॥ ३५</a-v></p>
<p id="7.10.36"><a-v>प्राञ्जलिः सा तु पर्श्वस्था प्राह वाक्यं सरस्वती।</a-v><a-v>इयमस्म्यागता देव किं कार्यं करवाण्यहम्॥ ३६</a-v></p>
<p id="7.10.37"><a-v>प्रजापतिस्तु तां प्राप्तां प्राह वाक्यं सरस्वतीम्।</a-v><a-v>वाणि त्वं राक्षसेन्द्रस्य भव या देवतेप्सिता॥ ३७</a-v></p>
<p id="7.10.38"><a-v>तथेत्युक्त्वा प्रविष्टा सा प्रजापतिरथाब्रवीत्।</a-v><a-v>कुम्भकर्ण महाबाहो वरं वरय यो मतः॥ ३८</a-v></p>
<p id="7.10.39"><a-v>कुम्भकर्णस्तु तद्वाक्यं श्रुत्वा वचनमब्रवीत्।</a-v><a-v>स्वप्तुं वर्षाण्यनेकानि देवदेव ममेप्सितम्॥ ३९</a-v></p>
<p id="7.10.40"><a-v>एवमस्त्विति तं चोक्त्वा सह देवैः पितामहः।</a-v><a-v>देवी सरस्वती चैव मुक्त्वा तं प्रययौ दिवम्॥ ४०</a-v></p>
<p id="7.10.41"><a-v>कुम्भकर्णस्तु दुष्टात्मा चिन्तयामास दुःखितः।</a-v><a-v>कीदृशं किं न्विदं वाक्यं ममाद्य वदनाच्च्युतम्॥ ४१</a-v></p>
<p id="7.10.42"><a-v>एवं लब्धवराः सर्वे भ्रातरो दीप्ततेजसः।</a-v><a-v>श्लेष्मातकवनं गत्वा तत्र ते न्यवसन्सुखम्॥ ४२</a-v></p>
<p><a-v>इति श्रीरामायणे उत्तरकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
