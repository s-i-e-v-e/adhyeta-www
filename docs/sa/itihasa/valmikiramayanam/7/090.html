<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/090.sxml"><a-title>वाल्मीकिरामायणम् उत्तरकाण्डम् ९० सर्गः</a-title><a-meta>
<p>Unique Words: 231</p>
</a-meta><hr><a-sec><p id="7.90.1"><a-v>कस्यचित्त्वथ कालस्य युधाजित्केकयो नृपः।</a-v><a-v>स्वगुरुं प्रेषयामास राघवाय महात्मने॥ १</a-v></p>
<p id="7.90.2"><a-v>गार्ग्यमङ्गिरसः पुत्रं ब्रह्मर्षिममितप्रभम्।</a-v><a-v>दश चाश्वसहस्राणि प्रीतिदानमनुत्तमम्॥ २</a-v></p>
<p id="7.90.3"><a-v>कम्बलानि च रत्नानि चित्रवस्त्रमथोत्तमम्।</a-v><a-v>रामाय प्रददौ राजा बहून्याभरणानि च॥ ३</a-v></p>
<p id="7.90.4"><a-v>श्रुत्वा तु राघवो गार्ग्यं महर्षिं समुपागतम्।</a-v><a-v>मातुलस्याश्वपतिनः प्रियं दूतमुपागतम्॥ ४</a-v></p>
<p id="7.90.5"><a-v>प्रत्युद्गम्य च काकुत्स्थः क्रोशमात्रं सहानुगः।</a-v><a-v>गार्ग्यं संपूजयामास धनं तत्प्रतिगृह्य च॥ ५</a-v></p>
<p id="7.90.6"><a-v>पृष्ट्वा च प्रीतिदं सर्वं कुशलं मातुलस्य च।</a-v><a-v>उपविष्टं महाभागं रामः प्रष्टुं प्रचक्रमे॥ ६</a-v></p>
<p id="7.90.7"><a-v>किमाह मातुलो वाक्यं यदर्थं भगवानिह।</a-v><a-v>प्राप्तो वाक्यविदां श्रेष्ठ साक्षादिव बृहस्पतिः॥ ७</a-v></p>
<p id="7.90.8"><a-v>रामस्य भाषितं श्रुत्वा ब्रह्मर्षिः कार्यविस्तरम्।</a-v><a-v>वक्तुमद्भुतसंकाशं राघवायोपचक्रमे॥ ८</a-v></p>
<p id="7.90.9"><a-v>मातुलस्ते महाबाहो वाक्यमाह नरर्षभ।</a-v><a-v>युधाजित्प्रीतिसंयुक्तं श्रूयतां यदि रोचते॥ ९</a-v></p>
<p id="7.90.10"><a-v>अयं गन्धर्वविषयः फलमूलोपशोभितः।</a-v><a-v>सिन्धोरुभयतः पार्श्वे देशः परमशोभनः॥ १०</a-v></p>
<p id="7.90.11"><a-v>तं च रक्षन्ति गन्धर्वाः सायुधा युद्धकोविदाः।</a-v><a-v>शैलूषस्य सुता वीरास्तिस्रः कोट्यो महाबलाः॥ ११</a-v></p>
<p id="7.90.12"><a-v>तान्विनिर्जित्य काकुत्स्थ गन्धर्वविषयं शुभम्।</a-v><a-v>निवेशय महाबाहो द्वे पुरे सुसमाहितः॥ १२</a-v></p>
<p id="7.90.13"><a-v>अन्यस्य न गतिस्तत्र देशश्चायं सुशोभनः।</a-v><a-v>रोचतां ते महाबाहो नाहं त्वामनृतं वदे॥ १३</a-v></p>
<p id="7.90.14"><a-v>तच्छ्रुत्वा राघवः प्रीतो महर्षेर्मातुलस्य च।</a-v><a-v>उवाच बाढमित्येवं भरतं चान्ववैक्षत॥ १४</a-v></p>
<p id="7.90.15"><a-v>सोऽब्रवीद्राघवः प्रीतः प्राञ्जलिप्रग्रहो द्विजम्।</a-v><a-v>इमौ कुमारौ तं देशं ब्रह्मर्षे विजयिष्यतः॥ १५</a-v></p>
<p id="7.90.16"><a-v>भरतस्यात्मजौ वीरौ तक्षः पुष्कल एव च।</a-v><a-v>मातुलेन सुगुप्तौ तौ धर्मेण च समाहितौ॥ १६</a-v></p>
<p id="7.90.17"><a-v>भरतं चाग्रतः कृत्वा कुमारौ सबलानुगौ।</a-v><a-v>निहत्य गन्धर्वसुतान्द्वे पुरे विभजिष्यतः॥ १७</a-v></p>
<p id="7.90.18"><a-v>निवेश्य ते पुरवरे आत्माजौ संनिवेश्य च।</a-v><a-v>आगमिष्यति मे भूयः सकाशमतिधार्मिकः॥ १८</a-v></p>
<p id="7.90.19"><a-v>ब्रह्मर्षिमेवमुक्त्वा तु भरतं सबलानुगम्।</a-v><a-v>आज्ञापयामास तदा कुमारौ चाभ्यषेचयत्॥ १९</a-v></p>
<p id="7.90.20"><a-v>नक्षत्रेण च सौम्येन पुरस्कृत्याङ्गिरः सुतम्।</a-v><a-v>भरतः सह सैन्येन कुमाराभ्यां च निर्ययौ॥ २०</a-v></p>
<p id="7.90.21"><a-v>सा सेना शक्रयुक्तेव नरगान्निर्ययावथ।</a-v><a-v>राघवानुगता दूरं दुराधर्षा सुरासुरैः॥ २१</a-v></p>
<p id="7.90.22"><a-v>मांसाशीनि च सत्त्वानि रक्षांसि सुमहान्ति च।</a-v><a-v>अनुजग्मुश्च भरतं रुधिरस्य पिपासया॥ २२</a-v></p>
<p id="7.90.23"><a-v>भूतग्रामाश्च बहवो मांसभक्षाः सुदारुणाः।</a-v><a-v>गन्धर्वपुत्रमांसानि भोक्तुकामाः सहस्रशः॥ २३</a-v></p>
<p id="7.90.24"><a-v>सिंहव्याघ्रसृगालानां खेचराणां च पक्षिणाम्।</a-v><a-v>बहूनि वै सहस्राणि सेनाया ययुरग्रतः॥ २४</a-v></p>
<p id="7.90.25"><a-v>अध्यर्धमासमुषिता पथि सेना निरामया।</a-v><a-v>हृष्टपुष्टजनाकीर्णा केकयं समुपागमत्॥ २५</a-v></p>
<p><a-v>इति श्रीरामायणे उत्तरकाण्डे नवतितमः सर्गः ॥ ९०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
