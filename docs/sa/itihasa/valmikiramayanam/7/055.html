<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/055.sxml"><a-title>वाल्मीकिरामायणम् उत्तरकाण्डम् ५५ सर्गः</a-title><a-meta>
<p>Unique Words: 197</p>
</a-meta><hr><a-sec><p id="7.55.1"><a-v>एवमुक्तस्तु रामेण परां व्रीडामुपागतः।</a-v><a-v>शत्रुघ्नो वीर्यसंपन्नो मन्दं मन्दमुवाच ह॥ १</a-v></p>
<p id="7.55.2"><a-v>अवश्यं करणीयं च शासनं पुरुषर्षभ।</a-v><a-v>तव चैव महाभाग शासनं दुरतिक्रमम्।</a-v><a-v>अयं कामकरो राजंस्तवास्मि पुरुषर्षभ॥ २</a-v></p>
<p id="7.55.3"><a-v>एवमुक्ते तु शूरेण शत्रुघ्नेन महात्मना।</a-v><a-v>उवाच रामः संहृष्टो लक्ष्मणं भरतं तथा॥ ३</a-v></p>
<p id="7.55.4"><a-v>संभारानभिषेकस्य आनयध्वं समाहिताः।</a-v><a-v>अद्यैव पुरुषव्याघ्रमभिषेक्ष्यामि दुर्जयम्॥ ४</a-v></p>
<p id="7.55.5"><a-v>पुरोधसं च काकुत्स्थौ नैगमानृत्विजस्तथा।</a-v><a-v>मन्त्रिणश्चैव मे सर्वानानयध्वं ममाज्ञया॥ ५</a-v></p>
<p id="7.55.6"><a-v>राज्ञः शासनमाज्ञाय तथाकुर्वन्महारथाः।</a-v><a-v>अभिषेकसमारम्भं पुरस्कृत्य पुरोधसं।</a-v><a-v>प्रविष्टा राजभवनं पुरंदरगृहोपमम्॥ ६</a-v></p>
<p id="7.55.7"><a-v>ततोऽभिषेको ववृधे शत्रुघ्नस्य महात्मनः।</a-v><a-v>संप्रहर्षकरः श्रीमान्राघवस्य पुरस्य च॥ ७</a-v></p>
<p id="7.55.8"><a-v>ततोऽभिषिक्तं शत्रुघ्नमङ्कमारोप्य राघवः।</a-v><a-v>उवाच मधुरां वाणीं तेजस्तस्याभिपूरयन्॥ ८</a-v></p>
<p id="7.55.9"><a-v>अयं शरस्त्वमोघस्ते दिव्यः परपुरंजयः।</a-v><a-v>अनेन लवणं सौम्य हन्तासि रघुनन्दन॥ ९</a-v></p>
<p id="7.55.10"><a-v>सृष्टः शरोऽयं काकुत्स्थ यदा शेते महार्णवे।</a-v><a-v>स्वयम्भूरजितो देवो यं नापश्यन्सुरासुराः॥ १०</a-v></p>
<p id="7.55.11"><a-v>अदृश्यः सर्वभूतानां तेनायं हि शरोत्तमः।</a-v><a-v>सृष्टः क्रोधाभिभूतेन विनाशार्थं दुरात्मनोः।</a-v><a-v>मधुकैटभयोर्वीर विघाते वर्तमानयोः॥ ११</a-v></p>
<p id="7.55.12"><a-v>स्रष्टुकामेन लोकांस्त्रींस्तौ चानेन हतौ युधि।</a-v><a-v>अनेन शरमुख्येन ततो लोकांश्चकार सः॥ १२</a-v></p>
<p id="7.55.13"><a-v>नायं मया शरः पूर्वं रावणस्य वधार्थिना।</a-v><a-v>मुक्तः शत्रुघ्न भूतानां महांस्त्रासो भवेदिति॥ १३</a-v></p>
<p id="7.55.14"><a-v>यच्च तस्य महच्छूलं त्र्यम्बकेण महात्मना।</a-v><a-v>दत्तं शत्रुविनाशाय मधोरायुधमुत्तमम्॥ १४</a-v></p>
<p id="7.55.15"><a-v>तत्संनिक्षिप्य भवने पूज्यमानं पुनः पुनः।</a-v><a-v>दिशः सर्वाः समालोक्य प्राप्नोत्याहारमात्मनः॥ १५</a-v></p>
<p id="7.55.16"><a-v>यदा तु युद्धमाकाङ्क्षन्कश्चिदेनं समाह्वयेत्।</a-v><a-v>तदा शूलं गृहीत्वा तद्भस्म रक्षः करोति तम्॥ १६</a-v></p>
<p id="7.55.17"><a-v>स त्वं पुरुषशार्दूल तमायुधविवर्जितम्।</a-v><a-v>अप्रविष्टपुरं पूर्वं द्वारि तिष्ठ धृतायुधः॥ १७</a-v></p>
<p id="7.55.18"><a-v>अप्रविष्टं च भवनं युद्धाय पुरुषर्षभ।</a-v><a-v>आह्वयेथा महाबाहो ततो हन्तासि राक्षसम्॥ १८</a-v></p>
<p id="7.55.19"><a-v>अन्यथा क्रियमाणे तु अवध्यः स भविष्यति।</a-v><a-v>यदि त्वेवं कृते वीर विनाशमुपयास्यति॥ १९</a-v></p>
<p id="7.55.20"><a-v>एतत्ते सर्वमाख्यातं शूलस्य च विपर्ययम्।</a-v><a-v>श्रीमतः शितिकण्ठस्य कृत्यं हि दुरतिक्रमम्॥ २०</a-v></p>
<p><a-v>इति श्रीरामायणे उत्तरकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
