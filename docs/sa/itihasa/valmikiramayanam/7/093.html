<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/093.sxml"><a-title>वाल्मीकिरामायणम् उत्तरकाण्डम् ९३ सर्गः</a-title><a-meta>
<p>Unique Words: 170</p>
</a-meta><hr><a-sec><p id="7.93.1"><a-v>कस्यचित्त्वथ कालस्य रामे धर्मपथे स्थिते।</a-v><a-v>कालस्तापसरूपेण राजद्वारमुपागमत्॥ १</a-v></p>
<p id="7.93.2"><a-v>सोऽब्रवील्लक्ष्मणं वाक्यं धृतिमन्तं यशस्विनम्।</a-v><a-v>मां निवेदय रामाय संप्राप्तं कार्यगौरवात्॥ २</a-v></p>
<p id="7.93.3"><a-v>दूतो ह्यतिबलस्याहं महर्षेरमितौजसः।</a-v><a-v>रामं दिदृक्षुरायातः कार्येण हि महाबल॥ ३</a-v></p>
<p id="7.93.4"><a-v>तस्य तद्वचनं श्रुत्वा सौमित्रिस्त्वरयान्वितः।</a-v><a-v>न्यवेदयत रामाय तापसस्य विवक्षितम्॥ ४</a-v></p>
<p id="7.93.5"><a-v>जयस्व राजन्धर्मेण उभौ लोकौ महाद्युते।</a-v><a-v>दूतस्त्वां द्रष्टुमायातस्तपस्वी भास्करप्रभः॥ ५</a-v></p>
<p id="7.93.6"><a-v>तद्वाक्यं लक्ष्मणेनोक्तं श्रुत्वा राम उवाच ह।</a-v><a-v>प्रवेश्यतां मुनिस्तात महौजास्तस्य वाक्यधृक्॥ ६</a-v></p>
<p id="7.93.7"><a-v>सौमित्रिस्तु तथेत्युक्त्वा प्रावेशयत तं मुनिम्।</a-v><a-v>ज्वलन्तमिव तेजोभिः प्रदहन्तमिवांशुभिः॥ ७</a-v></p>
<p id="7.93.8"><a-v>सोऽभिगम्य रघुश्रेष्ठं दीप्यमानं स्वतेजसा।</a-v><a-v>ऋषिर्मधुरया वाचा वर्धस्वेत्याह राघवम्॥ ८</a-v></p>
<p id="7.93.9"><a-v>तस्मै रामो महातेजाः पूजामर्घ्यपुरोगमाम्।</a-v><a-v>ददौ कुशलमव्यग्रं प्रष्टुं चैवोपचक्रमे॥ ९</a-v></p>
<p id="7.93.10"><a-v>पृष्टश्च कुशलं तेन रामेण वदतां वरः।</a-v><a-v>आसने काञ्चने दिव्ये निषसाद महायशाः॥ १०</a-v></p>
<p id="7.93.11"><a-v>तमुवाच ततो रामः स्वागतं ते महामुने।</a-v><a-v>प्रापयस्व च वाक्यानि यतो दूतस्त्वमागतः॥ ११</a-v></p>
<p id="7.93.12"><a-v>चोदितो राजसिंहेन मुनिर्वाक्यमुदीरयत्।</a-v><a-v>द्वन्द्वमेतत्प्रवक्तव्यं न च चक्षुर्हतं वचः॥ १२</a-v></p>
<p id="7.93.13"><a-v>यः शृणोति निरीक्षेद्वा स वध्यस्तव राघव।</a-v><a-v>भवेद्वै मुनिमुख्यस्य वचनं यद्यवेक्षसे॥ १३</a-v></p>
<p id="7.93.14"><a-v>तथेति च प्रतिज्ञाय रामो लक्ष्मणमब्रवीत्।</a-v><a-v>द्वारि तिष्ठ महाबाहो प्रतिहारं विसर्जय॥ १४</a-v></p>
<p id="7.93.15"><a-v>स मे वध्यः खलु भवेत्कथां द्वन्द्वसमीरिताम्।</a-v><a-v>ऋषेर्मम च सौमित्रे पश्येद्वा शृणुयाच्च यः॥ १५</a-v></p>
<p id="7.93.16"><a-v>ततो निक्षिप्य काकुत्स्थो लक्ष्मणं द्वारसंग्रहे।</a-v><a-v>तमुवाच मुनिं वाक्यं कथयस्वेति राघवः॥ १६</a-v></p>
<p id="7.93.17"><a-v>यत्ते मनीषितं वाक्यं येन वासि समाहितः।</a-v><a-v>कथयस्व विशङ्कस्त्वं ममापि हृदि वर्तते॥ १७</a-v></p>
<p><a-v>इति श्रीरामायणे उत्तरकाण्डे त्रिनवतितमः सर्गः ॥ ९३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
