<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/061.sxml"><a-title>वाल्मीकिरामायणम् उत्तरकाण्डम् ६१ सर्गः</a-title><a-meta>
<p>Unique Words: 348</p>
</a-meta><hr><a-sec><p id="7.61.1"><a-v>तच्छ्रुत्वा भाषितं तस्य शत्रुघ्नस्य महात्मनः।</a-v><a-v>क्रोधमाहारयत्तीव्रं तिष्ठ तिष्ठेति चाब्रवीत्॥ १</a-v></p>
<p id="7.61.2"><a-v>पाणौ पाणिं विनिष्पिष्य दन्तान्कटकटाय्य च।</a-v><a-v>लवणो रघुशार्दूलमाह्वयामास चासकृत्॥ २</a-v></p>
<p id="7.61.3"><a-v>तं ब्रुवाणं तथा वाक्यं लवणं घोरविक्रमम्।</a-v><a-v>शत्रुघ्नो देव शत्रुघ्न इदं वचनमब्रवीत्॥ ३</a-v></p>
<p id="7.61.4"><a-v>शत्रुघ्नो न तदा जातो यदान्ये निर्जितास्त्वया।</a-v><a-v>तदद्य बाणाभिहतो व्रज तं यमसादनम्॥ ४</a-v></p>
<p id="7.61.5"><a-v>ऋषयोऽप्यद्य पापात्मन्मया त्वां निहतं रणे।</a-v><a-v>पश्यन्तु विप्रा विद्वांसस्त्रिदशा इव रावणम्॥ ५</a-v></p>
<p id="7.61.6"><a-v>त्वयि मद्बाणनिर्दग्धे पतितेऽद्य निशाचर।</a-v><a-v>पुरं जनपदं चापि क्षेममेतद्भविष्यति॥ ६</a-v></p>
<p id="7.61.7"><a-v>अद्य मद्बाहुनिष्क्रान्तः शरो वज्रनिभाननः।</a-v><a-v>प्रवेक्ष्यते ते हृदयं पद्ममंशुरिवार्कजः॥ ७</a-v></p>
<p id="7.61.8"><a-v>एवमुक्तो महावृक्षं लवणः क्रोधमूर्छितः।</a-v><a-v>शत्रुघ्नोरसि चिक्षेप तं शूरः शतधाच्छिनत्॥ ८</a-v></p>
<p id="7.61.9"><a-v>तद्दृष्ट्वा विफलं कर्म राक्षसः पुनरेव तु।</a-v><a-v>पादपान्सुबहून्गृह्य शत्रुघ्ने व्यसृजद्बली॥ ९</a-v></p>
<p id="7.61.10"><a-v>शत्रुघ्नश्चापि तेजस्वी वृक्षानापततो बहून्।</a-v><a-v>त्रिभिश्चतुर्भिरेकैकं चिच्छेद नतपर्वभिः॥ १०</a-v></p>
<p id="7.61.11"><a-v>ततो बाणमयं वर्षं व्यसृजद्राक्षसोरसि।</a-v><a-v>शत्रुघ्नो वीर्यसंपन्नो विव्यथे न च राक्षसः॥ ११</a-v></p>
<p id="7.61.12"><a-v>ततः प्रहस्य लवणो वृक्षमुत्पाट्य लीलया।</a-v><a-v>शिरस्यभ्यहनच्छूरं स्रस्ताङ्गः स मुमोह वै॥ १२</a-v></p>
<p id="7.61.13"><a-v>तस्मिन्निपतिते वीरे हाहाकारो महानभूत्।</a-v><a-v>ऋषीणां देव संघानां गन्धर्वाप्सरसामपि॥ १३</a-v></p>
<p id="7.61.14"><a-v>तमवज्ञाय तु हतं शत्रुघ्नं भुवि पातितम्।</a-v><a-v>रक्षो लब्धान्तरमपि न विवेश स्वमालयम्॥ १४</a-v></p>
<p id="7.61.15"><a-v>नापि शूलं प्रजग्राह तं दृष्ट्वा भुवि पातितम्।</a-v><a-v>ततो हत इति ज्ञात्वा तान्भक्षान्समुदावहत्॥ १५</a-v></p>
<p id="7.61.16"><a-v>मुहूर्ताल्लब्धसंज्ञस्तु पुनस्तस्थौ धृतायुधः।</a-v><a-v>शत्रुघ्नो राक्षसद्वारि ऋषिभिः संप्रपूजितः॥ १६</a-v></p>
<p id="7.61.17"><a-v>ततो दिव्यममोघं तं जग्राह शरमुत्तमम्।</a-v><a-v>ज्वलन्तं तेजसा घोरं पूरयन्तं दिशो दश॥ १७</a-v></p>
<p id="7.61.18"><a-v>वज्राननं वज्रवेगं मेरुमन्दर गौरवम्।</a-v><a-v>नतं पर्वसु सर्वेषु संयुगेष्वपराजितम्॥ १८</a-v></p>
<p id="7.61.19"><a-v>असृक्चन्दनदिग्धाङ्गं चारुपत्रं पतत्रिणम्।</a-v><a-v>दानवेन्द्राचलेन्द्राणामसुराणां च दारुणम्॥ १९</a-v></p>
<p id="7.61.20"><a-v>तं दीप्तमिव कालाग्निं युगान्ते समुपस्थिते।</a-v><a-v>दृष्ट्वा सर्वाणि भूतानि परित्रासमुपागमन्॥ २०</a-v></p>
<p id="7.61.21"><a-v>सदेवासुरगन्धर्वं समुनिं साप्सरोगणम्।</a-v><a-v>जगद्धि सर्वमस्वस्थं पितामहमुपस्थितम्॥ २१</a-v></p>
<p id="7.61.22"><a-v>ऊचुश्च देवदेवेशं वरदं प्रपितामहम्।</a-v><a-v>कच्चिल्लोकक्षयो देव प्राप्तो वा युगसंकयः॥ २२</a-v></p>
<p id="7.61.23"><a-v>नेदृशं दृष्टपूर्वं न श्रुतं वा प्रपितामह।</a-v><a-v>देवानां भयसंमोहो लोकानां संक्षयः प्रभो॥ २३</a-v></p>
<p id="7.61.24"><a-v>तेषां तद्वचनं श्रुत्वा ब्रह्मा लोकपितामनः।</a-v><a-v>भयकारणमाचष्टे देवानामभयंकरः॥ २४</a-v></p>
<p id="7.61.25"><a-v>वधाय लवणस्याजौ शरः शत्रुघ्नधारितः।</a-v><a-v>तेजसा यस्य सर्वे स्म संमूढाः सुरसत्तमाः॥ २५</a-v></p>
<p id="7.61.26"><a-v>एषो हि पूर्वं देवस्य लोककर्तुः सनातनः।</a-v><a-v>शरस्तेजोमयो वत्सा येन वै भयमागतम्॥ २६</a-v></p>
<p id="7.61.27"><a-v>एष वै कैटभस्यार्थे मधुनश्च महाशरः।</a-v><a-v>सृष्टो महात्मना तेन वधार्थं दैत्ययोस्तयोः॥ २७</a-v></p>
<p id="7.61.28"><a-v>एवमेतं प्रजानीध्वं विष्णोस्तेजोमयं शरम्।</a-v><a-v>एषा चैव तनुः पूर्वा विष्णोस्तस्य महात्मनः॥ २८</a-v></p>
<p id="7.61.29"><a-v>इतो गच्छता पश्यध्वं वध्यमानं महात्मना।</a-v><a-v>रामानुजेन वीरेण लवणं राक्षसोत्तमम्॥ २९</a-v></p>
<p id="7.61.30"><a-v>तस्य ते देवदेवस्य निशम्य मधुरां गिरम्।</a-v><a-v>आजग्मुर्यत्र युध्येते शत्रुघ्नलवणावुभौ॥ ३०</a-v></p>
<p id="7.61.31"><a-v>तं शरं दिव्यसंकाशं शत्रुघ्नकरधारितम्।</a-v><a-v>ददृशुः सर्वभूतानि युगान्ताग्निमिवोत्थितम्॥ ३१</a-v></p>
<p id="7.61.32"><a-v>आकाशमावृतं दृष्ट्वा देवैर्हि रघुनन्दनः।</a-v><a-v>सिंहनादं मुहुः कृत्वा ददर्श लवणं पुनः॥ ३२</a-v></p>
<p id="7.61.33"><a-v>आहूतश्च ततस्तेन शत्रुघ्नेन महात्मना।</a-v><a-v>लवणः क्रोधसंयुक्तो युद्धाय समुपस्थितः॥ ३३</a-v></p>
<p id="7.61.34"><a-v>आकर्णात्स विकृष्याथ तद्धनुर्धन्विनां वरः।</a-v><a-v>स मुमोच महाबाणं लवणस्य महोरसि।</a-v><a-v>उरस्तस्य विदार्याशु प्रविवेश रसातलम्॥ ३४</a-v></p>
<p id="7.61.35"><a-v>गत्वा रसातलं दिव्यं शरो विबुधपूजितः।</a-v><a-v>पुनरेवागमत्तूर्णमिक्ष्वाकुकुलनन्दनम्॥ ३५</a-v></p>
<p id="7.61.36"><a-v>शत्रुघ्नशरनिर्भिन्नो लवणः स निशाचरः।</a-v><a-v>पपात सहसा भूमौ वज्राहत इवाचलः॥ ३६</a-v></p>
<p id="7.61.37"><a-v>तच्च दिव्यं महच्छूलं हते लवणराक्षसे।</a-v><a-v>पश्यतां सर्वभूतानां रुद्रस्य वशमन्वगात्॥ ३७</a-v></p>
<p id="7.61.38"><a-v>एकेषुपातेन भयं निहत्य</a-v><a-v>लोकत्रयस्यास्य रघुप्रवीरः।</a-v><a-v>विनिर्बभावुद्यतचापबाण</a-v><a-v>स्तमः प्रणुद्येव सहस्ररश्मिः॥ ३८</a-v></p>
<p><a-v>इति श्रीरामायणे उत्तरकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
