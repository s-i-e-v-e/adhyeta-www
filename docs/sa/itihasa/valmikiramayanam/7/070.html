<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/070.sxml"><a-title>वाल्मीकिरामायणम् उत्तरकाण्डम् ७० सर्गः</a-title><a-meta>
<p>Unique Words: 183</p>
</a-meta><hr><a-sec><p id="7.70.1"><a-v>तदद्भुततमं वाक्यं श्रुत्वागस्त्यस्य राघवः।</a-v><a-v>गौरवाद्विस्मयाच्चैव भूयः प्रष्टुं प्रचक्रमे॥ १</a-v></p>
<p id="7.70.2"><a-v>भगवंस्तद्वनं घोरं तपस्तप्यति यत्र सः।</a-v><a-v>श्वेतो वैदर्भको राजा कथं तदमृगद्विजम्॥ २</a-v></p>
<p id="7.70.3"><a-v>निःसत्त्वं च वनं जातं शून्यं मनुजवर्जितम्।</a-v><a-v>तपश्चर्तुं प्रविष्टः स श्रोतुमिच्छामि तत्त्वतः॥ ३</a-v></p>
<p id="7.70.4"><a-v>रामस्य भाषितं श्रुत्वा कौतूहलसमन्वितम्।</a-v><a-v>वाक्यं परमतेजस्वी वक्तुमेवोपचक्रमे॥ ४</a-v></p>
<p id="7.70.5"><a-v>पुरा कृतयुगे राम मनुर्दण्डधरः प्रभुः।</a-v><a-v>तस्य पुत्रो महानासीदिक्ष्वाकुः कुलवर्धनः॥ ५</a-v></p>
<p id="7.70.6"><a-v>तं पुत्रं पूर्वके राज्ये निक्षिप्य भुवि दुर्जयम्।</a-v><a-v>पृथिव्यां राजवंशानां भव कर्तेत्युवाच ह॥ ६</a-v></p>
<p id="7.70.7"><a-v>तथेति च प्रतिज्ञातं पितुः पुत्रेण राघव।</a-v><a-v>ततः परमसंहृष्टो मनुः पुनरुवाच ह॥ ७</a-v></p>
<p id="7.70.8"><a-v>प्रीतोऽस्मि परमोदारकर्ता चासि न संशयः।</a-v><a-v>दण्डेन च प्रजा रक्ष मा च दण्डमकारणे॥ ८</a-v></p>
<p id="7.70.9"><a-v>अपराधिषु यो दण्डः पात्यते मानवेषु वै।</a-v><a-v>स दण्डो विधिवन्मुक्तः स्वर्गं नयति पार्थिवम्॥ ९</a-v></p>
<p id="7.70.10"><a-v>तस्माद्दण्डे महाबाहो यत्नवान्भव पुत्रक।</a-v><a-v>धर्मो हि परमो लोके कुर्वतस्ते भविष्यति॥ १०</a-v></p>
<p id="7.70.11"><a-v>इति तं बहु संदिश्य मनुः पुत्रं समाधिना।</a-v><a-v>जगाम त्रिदिवं हृष्टो ब्रह्मलोकमनुत्तमम्॥ ११</a-v></p>
<p id="7.70.12"><a-v>प्रयाते त्रिदिवे तस्मिन्निक्ष्वाकुरमितप्रभः।</a-v><a-v>जनयिष्ये कथं पुत्रानिति चिन्तापरोऽभवत्॥ १२</a-v></p>
<p id="7.70.13"><a-v>कर्मभिर्बहुरूपैश्च तैस्तैर्मनुसुतः सुतान्।</a-v><a-v>जनयामास धर्मात्मा शतं देवसुतोपमान्॥ १३</a-v></p>
<p id="7.70.14"><a-v>तेषामवरजस्तात सर्वेषां रघुनन्दन।</a-v><a-v>मूढश्चाकृतिविद्यश्च न शुश्रूषति पूर्वजान्॥ १४</a-v></p>
<p id="7.70.15"><a-v>नाम तस्य च दण्डेति पिता चक्रेऽल्पतेजसः।</a-v><a-v>अवश्यं दण्डपतनं शरीरेऽस्य भविष्यति॥ १५</a-v></p>
<p id="7.70.16"><a-v>स पश्यमानस्तं दोषं घोरं पुत्रस्य राघव।</a-v><a-v>विन्ध्यशैवलयोर्मध्ये राज्यं प्रादादरिंदम॥ १६</a-v></p>
<p id="7.70.17"><a-v>स दण्डस्तत्र राजाभूद्रम्ये पर्वतरोधसि।</a-v><a-v>पुरं चाप्रतिमं राम न्यवेशयदनुत्तमम्॥ १७</a-v></p>
<p id="7.70.18"><a-v>पुरस्य चाकरोन्नाम मधुमन्तमिति प्रभो।</a-v><a-v>पुरोहितं चोशनसं वरयामास सुव्रतम्॥ १८</a-v></p>
<p id="7.70.19"><a-v>एवं स राजा तद्राज्यं कारयत्सपुरोहितः।</a-v><a-v>प्रहृष्टमनुजाकीर्णं देवराज्यं यथा दिवि॥ १९</a-v></p>
<p><a-v>इति श्रीरामायणे उत्तरकाण्डे सप्ततितमः सर्गः ॥ ७०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
