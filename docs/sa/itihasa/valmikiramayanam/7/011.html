<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ११ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/011.sxml"><a-title>वाल्मीकिरामायणम् उत्तरकाण्डम् ११ सर्गः</a-title><a-meta>
<p>Unique Words: 370</p>
</a-meta><hr><a-sec><p id="7.11.1"><a-v>सुमाली वरलब्धांस्तु ज्ञात्वा तान्वै निशाचरान्।</a-v><a-v>उदतिष्ठद्भयं त्यक्त्वा सानुगः स रसातलात्॥ १</a-v></p>
<p id="7.11.2"><a-v>मारीचश्च प्रहस्तश्च विरूपाक्षो महोदरः।</a-v><a-v>उदतिष्ठन्सुसंरब्धाः सचिवास्तस्य रक्षसः॥ २</a-v></p>
<p id="7.11.3"><a-v>सुमाली चैव तैः सर्वैर्वृतो राक्षसपुंगवैः।</a-v><a-v>अभिगम्य दशग्रीवं परिष्वज्येदमब्रवीत्॥ ३</a-v></p>
<p id="7.11.4"><a-v>दिष्ट्या ते पुत्र संप्राप्तश्चिन्तितोऽयं मनोरथः।</a-v><a-v>यस्त्वं त्रिभुवणश्रेष्ठाल्लब्धवान्वरमीदृशम्॥ ४</a-v></p>
<p id="7.11.5"><a-v>यत्कृते च वयं लङ्कां त्यक्त्वा याता रसातलम्।</a-v><a-v>तद्गतं नो महाबाहो महद्विष्णुकृतं भयम्॥ ५</a-v></p>
<p id="7.11.6"><a-v>असकृत्तेन भग्ना हि परित्यज्य स्वमालयम्।</a-v><a-v>विद्रुताः सहिताः सर्वे प्रविष्टाः स्म रसातलम्॥ ६</a-v></p>
<p id="7.11.7"><a-v>अस्मदीया च लङ्केयं नगरी राक्षसोषिता।</a-v><a-v>निवेशिता तव भ्रात्रा धनाध्यक्षेण धीमता॥ ७</a-v></p>
<p id="7.11.8"><a-v>यदि नामात्र शक्यं स्यात्साम्ना दानेन वानघ।</a-v><a-v>तरसा वा महाबाहो प्रत्यानेतुं कृतं भवेत्॥ ८</a-v></p>
<p id="7.11.9"><a-v>त्वं च लङ्केश्वरस्तात भविष्यसि न संशयः।</a-v><a-v>सर्वेषां नः प्रभुश्चैव भविष्यसि महाबल॥ ९</a-v></p>
<p id="7.11.10"><a-v>अथाब्रवीद्दशग्रीवो मातामहमुपस्थितम्।</a-v><a-v>वित्तेशो गुरुरस्माकं नार्हस्येवं प्रभाषितुम्॥ १०</a-v></p>
<p id="7.11.11"><a-v>उक्तवन्तं तथा वाक्यं दशग्रीवं निशाचरः।</a-v><a-v>प्रहस्तः प्रश्रितं वाक्यमिदमाह सकारणम्॥ ११</a-v></p>
<p id="7.11.12"><a-v>दशग्रीव महाबाहो नार्हस्त्वं वक्तुमीदृशम्।</a-v><a-v>सौभ्रात्रं नास्ति शूराणां शृणु चेदं वचो मम॥ १२</a-v></p>
<p id="7.11.13"><a-v>अदितिश्च दितिश्चैव भगिन्यौ सहिते किल।</a-v><a-v>भार्ये परमरूपिण्यौ कश्यपस्य प्रजापतेः॥ १३</a-v></p>
<p id="7.11.14"><a-v>अदितिर्जनयामास देवांस्त्रिभुवणेश्वरान्।</a-v><a-v>दितिस्त्वजनयद्दैत्यान्कश्यपस्यात्मसंभवान्॥ १४</a-v></p>
<p id="7.11.15"><a-v>दैत्यानां किल धर्मज्ञ पुरेयं सवनार्णवा।</a-v><a-v>सपर्वता मही वीर तेऽभवन्प्रभविष्णवः॥ १५</a-v></p>
<p id="7.11.16"><a-v>निहत्य तांस्तु समरे विष्णुना प्रभविष्णुना।</a-v><a-v>देवानां वशमानीतं त्रैलोक्यमिदमव्ययम्॥ १६</a-v></p>
<p id="7.11.17"><a-v>नैतदेको भवानेव करिष्यति विपर्ययम्।</a-v><a-v>सुरैराचरितं पूर्वं कुरुष्वैतद्वचो मम॥ १७</a-v></p>
<p id="7.11.18"><a-v>एवमुक्तो दशग्रीवः प्रहस्तेन दुरात्मना।</a-v><a-v>चिन्तयित्वा मुहूर्तं वै बाढमित्येव सोऽब्रवीत्॥ १८</a-v></p>
<p id="7.11.19"><a-v>स तु तेनैव हर्षेण तस्मिन्नहनि वीर्यवान्।</a-v><a-v>वनं गतो दशग्रीवः सह तैः क्षणदाचरैः॥ १९</a-v></p>
<p id="7.11.20"><a-v>त्रिकूटस्थः स तु तदा दशग्रीवो निशाचरः।</a-v><a-v>प्रेषयामास दौत्येन प्रहस्तं वाक्यकोविदम्॥ २०</a-v></p>
<p id="7.11.21"><a-v>प्रहस्त शीघ्रं गत्वा त्वं ब्रूहि नैरृतपुंगवम्।</a-v><a-v>वचनान्मम वित्तेशं सामपूर्वमिदं वचः॥ २१</a-v></p>
<p id="7.11.22"><a-v>इयं लङ्का पुरी राजन्राक्षसानां महात्मनाम्।</a-v><a-v>त्वया निवेशिता सौम्य नैतद्युक्तं तवानघ॥ २२</a-v></p>
<p id="7.11.23"><a-v>तद्भवान्यदि साम्नैतां दद्यादतुलविक्रम।</a-v><a-v>कृता भवेन्मम प्रीतिर्धर्मश्चैवानुपालितः॥ २३</a-v></p>
<p id="7.11.24"><a-v>इत्युक्तः स तदा गत्वा प्रहस्तो वाक्यकोविदः।</a-v><a-v>दशग्रीववचः सर्वं वित्तेशाय न्यवेदयत्॥ २४</a-v></p>
<p id="7.11.25"><a-v>प्रहस्तादपि संश्रुत्य देवो वैश्रवणो वचः।</a-v><a-v>प्रत्युवाच प्रहस्तं तं वाक्यं वाक्यविशारदः॥ २५</a-v></p>
<p id="7.11.26"><a-v>ब्रूहि गच्छ दशग्रीवं पुरी राज्यं च यन्मम।</a-v><a-v>तवाप्येतन्महाबाहो भुङ्क्ष्वैतद्धतकण्टकम्॥ २६</a-v></p>
<p id="7.11.27"><a-v>सर्वं कर्तास्मि भद्रं ते राक्षसेश वचोऽचिरात्।</a-v><a-v>किं तु तावत्प्रतीक्षस्व पितुर्यावन्निवेदये॥ २७</a-v></p>
<p id="7.11.28"><a-v>एवमुक्त्वा धनाध्यक्षो जगाम पितुरन्तिकम्।</a-v><a-v>अभिवाद्य गुरुं प्राह रावणस्य यदीप्सितम्॥ २८</a-v></p>
<p id="7.11.29"><a-v>एष तात दशग्रीवो दूतं प्रेषितवान्मम।</a-v><a-v>दीयतां नगरी लङ्का पूर्वं रक्षोगणोषिता।</a-v><a-v>मयात्र यदनुष्ठेयं तन्ममाचक्ष्व सुव्रत॥ २९</a-v></p>
<p id="7.11.30"><a-v>ब्रह्मर्षिस्त्वेवमुक्तोऽसौ विश्रवा मुनिपुंगवः।</a-v><a-v>उवाच धनदं वाक्यं शृणु पुत्र वचो मम॥ ३०</a-v></p>
<p id="7.11.31"><a-v>दशग्रीवो महाबाहुरुक्तवान्मम संनिधौ।</a-v><a-v>मया निर्भर्त्सितश्चासीद्बहुधोक्तः सुदुर्मतिः॥ ३१</a-v></p>
<p id="7.11.32"><a-v>स क्रोधेन मया चोक्तो ध्वंसस्वेति पुनः पुनः।</a-v><a-v>श्रेयोऽभियुक्तं धर्म्यं च शृणु पुत्र वचो मम॥ ३२</a-v></p>
<p id="7.11.33"><a-v>वरप्रदानसंमूढो मान्यामान्यं सुदुर्मतिः।</a-v><a-v>न वेत्ति मम शापाच्च प्रकृतिं दारुणां गतः॥ ३३</a-v></p>
<p id="7.11.34"><a-v>तस्माद्गच्छ महाबाहो कैलासं धरणीधरम्।</a-v><a-v>निवेशय निवासार्थं त्यज लङ्कां सहानुगः॥ ३४</a-v></p>
<p id="7.11.35"><a-v>तत्र मन्दाकिनी रम्या नदीनां प्रवरा नदी।</a-v><a-v>काञ्चनैः सूर्यसंकाशैः पङ्कजैः संवृतोदका॥ ३५</a-v></p>
<p id="7.11.36"><a-v>न हि क्षमं त्वया तेन वैरं धनद रक्षसा।</a-v><a-v>जानीषे हि यथानेन लब्धः परमको वरः॥ ३६</a-v></p>
<p id="7.11.37"><a-v>एवमुक्तो गृहीत्वा तु तद्वचः पितृगौरवात्।</a-v><a-v>सदारपौरः सामात्यः सवाहनधनो गतः॥ ३७</a-v></p>
<p id="7.11.38"><a-v>प्रहस्तस्तु दशग्रीवं गत्वा सर्वं न्यवेदयत्।</a-v><a-v>शून्या सा नगरी लङ्का त्रिंशद्योजनमायता।</a-v><a-v>प्रविश्य तां सहास्माभिः स्वधर्मं तत्र पालय॥ ३८</a-v></p>
<p id="7.11.39"><a-v>एवमुक्तः प्रहस्तेन रावणो राक्षसस्तदा।</a-v><a-v>विवेश नगरीं लङ्कां सभ्राता सबलानुगः॥ ३९</a-v></p>
<p id="7.11.40"><a-v>स चाभिषिक्तः क्षणदाचरैस्तदा</a-v><a-v>निवेशयामास पुरीं दशाननः।</a-v><a-v>निकामपूर्णा च बभूव सा पुरी</a-v><a-v>निशाचरैर्नीलबलाहकोपमैः॥ ४०</a-v></p>
<p id="7.11.41"><a-v>धनेश्वरस्त्वथ पितृवाक्यगौरवा</a-v><a-v>न्न्यवेशयच्छशिविमले गिरौ पुरीम्।</a-v><a-v>स्वलंकृतैर्भवनवरैर्विभूषितां</a-v><a-v>पुरंदरस्येव तदामरावतीम्॥ ४१</a-v></p>
<p><a-v>इति श्रीरामायणे उत्तरकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
