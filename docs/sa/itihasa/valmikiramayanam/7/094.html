<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/094.sxml"><a-title>वाल्मीकिरामायणम् उत्तरकाण्डम् ९४ सर्गः</a-title><a-meta>
<p>Unique Words: 184</p>
</a-meta><hr><a-sec><p id="7.94.1"><a-v>शृणु राम महाबाहो यदर्थमहमाहतः।</a-v><a-v>पितामहेन देवेन प्रेषितोऽस्मि महाबल॥ १</a-v></p>
<p id="7.94.2"><a-v>तवाहं पूर्वके भावे पुत्रः परपुरंजय।</a-v><a-v>मायासंभावितो वीर कालः सर्वसमाहरः॥ २</a-v></p>
<p id="7.94.3"><a-v>पितामहश्च भगवानाह लोकपतिः प्रभुः।</a-v><a-v>समयस्ते महाबाहो स्वर्लोकान्परिरक्षितुम्॥ ३</a-v></p>
<p id="7.94.4"><a-v>संक्षिप्य च पुरा लोकान्मायया स्वयमेव हि।</a-v><a-v>महार्णवे शयानोऽप्सु मां त्वं पूर्वमजीजनः॥ ४</a-v></p>
<p id="7.94.5"><a-v>भोगवन्तं ततो नागमनन्तमुदके शयम्।</a-v><a-v>मायया जनयित्वा त्वं द्वौ च सत्त्वौ महाबलौ॥ ५</a-v></p>
<p id="7.94.6"><a-v>मधुं च कैटभं चैव ययोरस्थिचयैर्वृता।</a-v><a-v>इयं पर्वतसंबाधा मेदिनी चाभवन्मही॥ ६</a-v></p>
<p id="7.94.7"><a-v>पद्मे दिव्यार्कसंकाशे नाभ्यामुत्पाद्य मामपि।</a-v><a-v>प्राजापत्यं त्वया कर्म सर्वं मयि निवेशितम्॥ ७</a-v></p>
<p id="7.94.8"><a-v>सोऽहं संन्यस्तभारो हि त्वामुपासे जगत्पतिम्।</a-v><a-v>रक्षां विधत्स्व भूतेषु मम तेजस्करो भवान्॥ ८</a-v></p>
<p id="7.94.9"><a-v>ततस्त्वमपि दुर्धर्षस्तस्माद्भावात्सनातनात्।</a-v><a-v>रक्षार्थं सर्वभूतानां विष्णुत्वमुपजग्मिवान्॥ ९</a-v></p>
<p id="7.94.10"><a-v>अदित्यां वीर्यवान्पुत्रो भ्रातॄणां हर्षवर्धनः।</a-v><a-v>समुत्पन्नेषु कृत्येषु लोकसाह्याय कल्पसे॥ १०</a-v></p>
<p id="7.94.11"><a-v>स त्वं वित्रास्यमानासु प्रजासु जगतां वर।</a-v><a-v>रावणस्य वधाकाङ्क्षी मानुषेषु मनोऽदधाः॥ ११</a-v></p>
<p id="7.94.12"><a-v>दशवर्षसहस्राणि दशवर्षशतानि च।</a-v><a-v>कृत्वा वासस्य नियतिं स्वयमेवात्मनः पुरा॥ १२</a-v></p>
<p id="7.94.13"><a-v>स त्वं मनोमयः पुत्रः पूर्णायुर्मानुषेष्विह।</a-v><a-v>कालो नरवरश्रेष्ठ समीपमुपवर्तितुम्॥ १३</a-v></p>
<p id="7.94.14"><a-v>यदि भूयो महाराज प्रजा इच्छस्युपासितुम्।</a-v><a-v>वस वा वीर भद्रं ते एवमाह पितामहः॥ १४</a-v></p>
<p id="7.94.15"><a-v>अथ वा विजिगीषा ते सुरलोकाय राघव।</a-v><a-v>सनाथा विष्णुना देवा भवन्तु विगतज्वराः॥ १५</a-v></p>
<p id="7.94.16"><a-v>श्रुत्वा पितामहेनोक्तं वाक्यं कालसमीरितम्।</a-v><a-v>राघवः प्रहसन्वाक्यं सर्वसंहारमब्रवीत्॥ १६</a-v></p>
<p id="7.94.17"><a-v>श्रुतं मे देवदेवस्य वाक्यं परममद्भुतम्।</a-v><a-v>प्रीतिर्हि महती जाता तवागमनसंभवा॥ १७</a-v></p>
<p id="7.94.18"><a-v>भद्रं तेऽस्तु गमिष्यामि यत एवाहमागतः।</a-v><a-v>हृद्गतो ह्यसि संप्राप्तो न मेऽस्त्यत्र विचारणा॥ १८</a-v></p>
<p id="7.94.19"><a-v>मया हि सर्वकृत्येषु देवानां वशवर्तिनाम्।</a-v><a-v>स्थातव्यं सर्वसंहारे यथा ह्याह पितामहः॥ १९</a-v></p>
<p><a-v>इति श्रीरामायणे उत्तरकाण्डे चतुर्नवतितमः सर्गः ॥ ९४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
