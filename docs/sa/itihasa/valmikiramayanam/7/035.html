<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/035.sxml"><a-title>वाल्मीकिरामायणम् उत्तरकाण्डम् ३५ सर्गः</a-title><a-meta>
<p>Unique Words: 557</p>
</a-meta><hr><a-sec><p id="7.35.1"><a-v>अपृच्छत ततो रामो दक्षिणाशालयं मुनिम्।</a-v><a-v>प्राञ्जलिर्विनयोपेत इदमाह वचोऽर्थवत्॥ १</a-v></p>
<p id="7.35.2"><a-v>अतुलं बलमेताभ्यां वालिनो रावणस्य च।</a-v><a-v>न त्वेतौ हनुमद्वीर्यैः समाविति मतिर्मम॥ २</a-v></p>
<p id="7.35.3"><a-v>शौर्यं दाक्ष्यं बलं धैर्यं प्राज्ञता नयसाधनम्।</a-v><a-v>विक्रमश्च प्रभावश्च हनूमति कृतालयाः॥ ३</a-v></p>
<p id="7.35.4"><a-v>दृष्ट्वोदधिं विषीदन्तीं तदैष कपिवाहिनीम्।</a-v><a-v>समाश्वास्य कपीन्भूयो योजनानां शतं प्लुतः॥ ४</a-v></p>
<p id="7.35.5"><a-v>धर्षयित्वा पुरीं लङ्कां रावणान्तःपुरं तथा।</a-v><a-v>दृष्ट्वा संभाषिता चापि सीता विश्वासिता तथा॥ ५</a-v></p>
<p id="7.35.6"><a-v>सेनाग्रगा मन्त्रिसुताः किंकरा रावणात्मजः।</a-v><a-v>एते हनुमता तत्र एकेन विनिपातिताः॥ ६</a-v></p>
<p id="7.35.7"><a-v>भूयो बन्धाद्विमुक्तेन संभाषित्वा दशाननम्।</a-v><a-v>लङ्का भस्मीकृता तेन पावकेनेव मेदिनी॥ ७</a-v></p>
<p id="7.35.8"><a-v>न कालस्य न शक्रस्य न विष्णोर्वित्तपस्य च।</a-v><a-v>कर्माणि तानि श्रूयन्ते यानि युद्धे हनूमतः॥ ८</a-v></p>
<p id="7.35.9"><a-v>एतस्य बाहुवीर्येण लङ्का सीता च लक्ष्मणः।</a-v><a-v>प्राप्तो मया जयश्चैव राज्यं मित्राणि बान्धवाः॥ ९</a-v></p>
<p id="7.35.10"><a-v>हनूमान्यदि मे न स्याद्वानराधिपतेः सखा।</a-v><a-v>प्रवृत्तमपि को वेत्तुं जानक्याः शक्तिमान्भवेत्॥ १०</a-v></p>
<p id="7.35.11"><a-v>किमर्थं वाली चैतेन सुग्रीवप्रियकाम्यया।</a-v><a-v>तदा वैरे समुत्पन्ने न दग्धो वीरुधो यथा॥ ११</a-v></p>
<p id="7.35.12"><a-v>न हि वेदितवान्मन्ये हनूमानात्मनो बलम्।</a-v><a-v>यद्दृष्टवाञ्जीवितेष्टं क्लिश्यन्तं वानराधिपम्॥ १२</a-v></p>
<p id="7.35.13"><a-v>एतन्मे भगवन्सर्वं हनूमति महामुने।</a-v><a-v>विस्तरेण यथातत्त्वं कथयामरपूजित॥ १३</a-v></p>
<p id="7.35.14"><a-v>राघवस्य वचः श्रुत्वा हेतुयुक्तमृषिस्ततः।</a-v><a-v>हनूमतः समक्षं तमिदं वचनमब्रवीत्॥ १४</a-v></p>
<p id="7.35.15"><a-v>सत्यमेतद्रघुश्रेष्ठ यद्ब्रवीषि हनूमतः।</a-v><a-v>न बले विद्यते तुल्यो न गतौ न मतौ परः॥ १५</a-v></p>
<p id="7.35.16"><a-v>अमोघशापैः शापस्तु दत्तोऽस्य ऋषिभिः पुरा।</a-v><a-v>न वेदिता बलं येन बली सन्नरिमर्दनः॥ १६</a-v></p>
<p id="7.35.17"><a-v>बाल्येऽप्येतेन यत्कर्म कृतं राम महाबल।</a-v><a-v>तन्न वर्णयितुं शक्यमतिबालतयास्य ते॥ १७</a-v></p>
<p id="7.35.18"><a-v>यदि वास्ति त्वभिप्रायस्तच्छ्रोतुं तव राघव।</a-v><a-v>समाधाय मतिं राम निशामय वदाम्यहम्॥ १८</a-v></p>
<p id="7.35.19"><a-v>सूर्यदत्तवरस्वर्णः सुमेरुर्नाम पर्वतः।</a-v><a-v>यत्र राज्यं प्रशास्त्यस्य केसरी नाम वै पिता॥ १९</a-v></p>
<p id="7.35.20"><a-v>तस्य भार्या बभूवेष्टा ह्यञ्जनेति परिश्रुता।</a-v><a-v>जनयामास तस्यां वै वायुरात्मजमुत्तमम्॥ २०</a-v></p>
<p id="7.35.21"><a-v>शालिशूकसमाभासं प्रासूतेमं तदाञ्जना।</a-v><a-v>फलान्याहर्तुकामा वै निष्क्रान्ता गहने चरा॥ २१</a-v></p>
<p id="7.35.22"><a-v>एष मातुर्वियोगाच्च क्षुधया च भृशार्दितः।</a-v><a-v>रुरोद शिशुरत्यर्थं शिशुः शरभराडिव॥ २२</a-v></p>
<p id="7.35.23"><a-v>ततोद्यन्तं विवस्वन्तं जपापुष्पोत्करोपमम्।</a-v><a-v>ददृशे फललोभाच्च उत्पपात रविं प्रति॥ २३</a-v></p>
<p id="7.35.24"><a-v>बालार्काभिमुखो बालो बालार्क इव मूर्तिमान्।</a-v><a-v>ग्रहीतुकामो बालार्कं प्लवतेऽम्बरमध्यगः॥ २४</a-v></p>
<p id="7.35.25"><a-v>एतस्मिन्प्लवमाने तु शिशुभावे हनूमति।</a-v><a-v>देवदानवसिद्धानां विस्मयः सुमहानभूत्॥ २५</a-v></p>
<p id="7.35.26"><a-v>नाप्येवं वेगवान्वायुर्गरुडो न मनस्तथा।</a-v><a-v>यथायं वायुपुत्रस्तु क्रमतेऽम्बरमुत्तमम्॥ २६</a-v></p>
<p id="7.35.27"><a-v>यदि तावच्छिशोरस्य ईदृशौ गतिविक्रमौ।</a-v><a-v>यौवनं बलमासाद्य कथं वेगो भविष्यति॥ २७</a-v></p>
<p id="7.35.28"><a-v>तमनुप्लवते वायुः प्लवन्तं पुत्रमात्मनः।</a-v><a-v>सूर्यदाहभयाद्रक्षंस्तुषारचयशीतलः॥ २८</a-v></p>
<p id="7.35.29"><a-v>बहुयोजनसाहस्रं क्रमत्येष ततोऽम्बरम्।</a-v><a-v>पितुर्बलाच्च बाल्याच्च भास्कराभ्याशमागतः॥ २९</a-v></p>
<p id="7.35.30"><a-v>शिशुरेष त्वदोषज्ञ इति मत्वा दिवाकरः।</a-v><a-v>कार्यं चात्र समायत्तमित्येवं न ददाह सः॥ ३०</a-v></p>
<p id="7.35.31"><a-v>यमेव दिवसं ह्येष ग्रहीतुं भास्करं प्लुतः।</a-v><a-v>तमेव दिवसं राहुर्जिघृक्षति दिवाकरम्॥ ३१</a-v></p>
<p id="7.35.32"><a-v>अनेन च परामृष्टो राम सूर्यरथोपरि।</a-v><a-v>अपक्रान्तस्ततस्त्रस्तो राहुश्चन्द्रार्कमर्दनः॥ ३२</a-v></p>
<p id="7.35.33"><a-v>स इन्द्रभवनं गत्वा सरोषः सिंहिकासुतः।</a-v><a-v>अब्रवीद्भ्रुकुटीं कृत्वा देवं देवगणैर्वृतम्॥ ३३</a-v></p>
<p id="7.35.34"><a-v>बुभुक्षापनयं दत्त्वा चन्द्रार्कौ मम वासव।</a-v><a-v>किमिदं तत्त्वया दत्तमन्यस्य बलवृत्रहन्॥ ३४</a-v></p>
<p id="7.35.35"><a-v>अद्याहं पर्वकाले तु जिघृक्षुः सूर्यमागतः।</a-v><a-v>अथान्यो राहुरासाद्य जग्राह सहसा रविम्॥ ३५</a-v></p>
<p id="7.35.36"><a-v>स राहोर्वचनं श्रुत्वा वासवः संभ्रमान्वितः।</a-v><a-v>उत्पपातासनं हित्वा उद्वहन्काञ्चनस्रजम्॥ ३६</a-v></p>
<p id="7.35.37"><a-v>ततः कैलासकूटाभं चतुर्दन्तं मदस्रवम्।</a-v><a-v>शृङ्गारकारिणं प्रांशुं स्वर्णघण्टाट्टहासिनम्॥ ३७</a-v></p>
<p id="7.35.38"><a-v>इन्द्रः करीन्द्रमारुह्य राहुं कृत्वा पुरःसरम्।</a-v><a-v>प्रायाद्यत्राभवत्सूर्यः सहानेन हनूमता॥ ३८</a-v></p>
<p id="7.35.39"><a-v>अथातिरभसेनागाद्राहुरुत्सृज्य वासवम्।</a-v><a-v>अनेन च स वै दृष्ट आधावञ्शैलकूटवत्॥ ३९</a-v></p>
<p id="7.35.40"><a-v>ततः सूर्यं समुत्सृज्य राहुमेवमवेक्ष्य च।</a-v><a-v>उत्पपात पुनर्व्योम ग्रहीतुं सिंहिकासुतम्॥ ४०</a-v></p>
<p id="7.35.41"><a-v>उत्सृज्यार्कमिमं राम आधावन्तं प्लवंगमम्।</a-v><a-v>दृष्ट्वा राहुः परावृत्य मुखशेषः पराङ्मुखः॥ ४१</a-v></p>
<p id="7.35.42"><a-v>इन्द्रमाशंसमानस्तु त्रातारं सिंहिकासुतः।</a-v><a-v>इन्द्र इन्द्रेति संत्रासान्मुहुर्मुहुरभाषत॥ ४२</a-v></p>
<p id="7.35.43"><a-v>राहोर्विक्रोशमानस्य प्रागेवालक्षितः स्वरः।</a-v><a-v>श्रुत्वेन्द्रोवाच मा भैषीरयमेनं निहन्म्यहम्॥ ४३</a-v></p>
<p id="7.35.44"><a-v>ऐरावतं ततो दृष्ट्वा महत्तदिदमित्यपि।</a-v><a-v>फलं तं हस्तिराजानमभिदुद्राव मारुतिः॥ ४४</a-v></p>
<p id="7.35.45"><a-v>तदास्य धावतो रूपमैरावतजिघृक्षया।</a-v><a-v>मुहूर्तमभवद्घोरमिन्द्राग्न्योरिव भास्वरम्॥ ४५</a-v></p>
<p id="7.35.46"><a-v>एवमाधावमानं तु नातिक्रुद्धः शचीपतिः।</a-v><a-v>हस्तान्तेनातिमुक्तेन कुलिशेनाभ्यताडयत्॥ ४६</a-v></p>
<p id="7.35.47"><a-v>ततो गिरौ पपातैष इन्द्रवज्राभिताडितः।</a-v><a-v>पतमानस्य चैतस्य वामो हनुरभज्यत॥ ४७</a-v></p>
<p id="7.35.48"><a-v>तस्मिंस्तु पतिते बाले वज्रताडनविह्वले।</a-v><a-v>चुक्रोधेन्द्राय पवनः प्रजानामशिवाय च॥ ४८</a-v></p>
<p id="7.35.49"><a-v>विण्मूत्राशयमावृत्य प्रजास्वन्तर्गतः प्रभुः।</a-v><a-v>रुरोध सर्वभूतानि यथा वर्षाणि वासवः॥ ४९</a-v></p>
<p id="7.35.50"><a-v>वायुप्रकोपाद्भूतानि निरुच्छ्वासानि सर्वतः।</a-v><a-v>संधिभिर्भज्यमानानि काष्ठभूतानि जज्ञिरे॥ ५०</a-v></p>
<p id="7.35.51"><a-v>निःस्वधं निर्वषट्कारं निष्क्रियं धर्मवर्जितम्।</a-v><a-v>वायुप्रकोपात्त्रैलोक्यं निरयस्थमिवाबभौ॥ ५१</a-v></p>
<p id="7.35.52"><a-v>ततः प्रजाः सगन्धर्वाः सदेवासुरमानुषाः।</a-v><a-v>प्रजापतिं समाधावन्नसुखार्ताः सुखैषिणः॥ ५२</a-v></p>
<p id="7.35.53"><a-v>ऊचुः प्राञ्जलयो देवा दरोदरनिभोदराः।</a-v><a-v>त्वया स्म भगवन्सृष्टाः प्रजानाथ चतुर्विधाः॥ ५३</a-v></p>
<p id="7.35.54"><a-v>त्वया दत्तोऽयमस्माकमायुषः पवनः पतिः।</a-v><a-v>सोऽस्मान्प्राणेश्वरो भूत्वा कस्मादेषोऽद्य सत्तम॥ ५४</a-v></p>
<p id="7.35.55"><a-v>रुरोध दुःखं जनयन्नन्तःपुर इव स्त्रियः।</a-v><a-v>तस्मात्त्वां शरणं प्राप्ता वायुनोपहता विभो॥ ५५</a-v></p>
<p id="7.35.56"><a-v>वायुसंरोधजं दुःखमिदं नो नुद शत्रुहन्॥ ५६</a-v></p>
<p id="7.35.57"><a-v>एतत्प्रजानां श्रुत्वा तु प्रजानाथः प्रजापतिः।</a-v><a-v>कारणादिति तानुक्त्वा प्रजाः पुनरभाषत॥ ५७</a-v></p>
<p id="7.35.58"><a-v>यस्मिन्वः कारणे वायुश्चुक्रोध च रुरोध च।</a-v><a-v>प्रजाः शृणुध्वं तत्सर्वं श्रोतव्यं चात्मनः क्षमम्॥ ५८</a-v></p>
<p id="7.35.59"><a-v>पुत्रस्तस्यामरेशेन इन्द्रेणाद्य निपातितः।</a-v><a-v>राहोर्वचनमाज्ञाय राज्ञा वः कोपितोऽनिलः॥ ५९</a-v></p>
<p id="7.35.60"><a-v>अशरीरः शरीरेषु वायुश्चरति पालयन्।</a-v><a-v>शरीरं हि विना वायुं समतां याति रेणुभिः॥ ६०</a-v></p>
<p id="7.35.61"><a-v>वायुः प्राणाः सुखं वायुर्वायुः सर्वमिदं जगत्।</a-v><a-v>वायुना संपरित्यक्तं न सुखं विन्दते जगत्॥ ६१</a-v></p>
<p id="7.35.62"><a-v>अद्यैव च परित्यक्तं वायुना जगदायुषा।</a-v><a-v>अद्यैवेमे निरुच्छ्वासाः काष्ठकुड्योपमाः स्थिताः॥ ६२</a-v></p>
<p id="7.35.63"><a-v>तद्यामस्तत्र यत्रास्ते मारुतो रुक्प्रदो हि वः।</a-v><a-v>मा विनाशं गमिष्याम अप्रसाद्यादितेः सुतम्॥ ६३</a-v></p>
<p id="7.35.64"><a-v>ततः प्रजाभिः सहितः प्रजापतिः सदेवगन्धर्वभुजंगगुह्यकः।</a-v><a-v>जगाम तत्रास्यति यत्र मारुतः सुतं सुरेन्द्राभिहतं प्रगृह्य सः॥ ६४</a-v></p>
<p id="7.35.65"><a-v>ततोऽर्कवैश्वानरकाञ्चनप्रभं सुतं तदोत्सङ्गगतं सदागतेः।</a-v><a-v>चतुर्मुखो वीक्ष्य कृपामथाकरो त्सदेवसिद्धर्षिभुजंगराक्षसः॥ ६५</a-v></p>
<p><a-v>इति श्रीरामायणे उत्तरकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
