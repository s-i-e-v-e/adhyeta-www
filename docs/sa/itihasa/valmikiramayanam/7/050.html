<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/050.sxml"><a-title>वाल्मीकिरामायणम् उत्तरकाण्डम् ५० सर्गः</a-title><a-meta>
<p>Unique Words: 199</p>
</a-meta><hr><a-sec><p id="7.50.1"><a-v>तथा संचोदितः सूतो लक्ष्मणेन महात्मना।</a-v><a-v>तद्वाक्यमृषिणा प्रोक्तं व्याहर्तुमुपचक्रमे॥ १</a-v></p>
<p id="7.50.2"><a-v>पुरा नाम्ना हि दुर्वासा अत्रेः पुत्रो महामुनिः।</a-v><a-v>वसिष्ठस्याश्रमे पुण्ये स वार्षिक्यमुवास ह॥ २</a-v></p>
<p id="7.50.3"><a-v>तमाश्रमं महातेजाः पिता ते सुमहायशाः।</a-v><a-v>पुरोधसं महात्मानं दिदृक्षुरगमत्स्वयम्॥ ३</a-v></p>
<p id="7.50.4"><a-v>स दृष्ट्वा सूर्यसंकाशं ज्वलन्तमिव तेजसा।</a-v><a-v>उपविष्टं वसिष्ठस्य सव्ये पार्श्वे महामुनिम्।</a-v><a-v>तौ मुनी तापसश्रेष्ठौ विनीतस्त्वभ्यवादयत्॥ ४</a-v></p>
<p id="7.50.5"><a-v>स ताभ्यां पूजितो राजा स्वागतेनासनेन च।</a-v><a-v>पाद्येन फलमूलैश्च सोऽप्यास्ते मुनिभिः सह॥ ५</a-v></p>
<p id="7.50.6"><a-v>तेषां तत्रोपविष्टानां तास्ताः सुमधुराः कथाः।</a-v><a-v>बभूवुः परमर्षीणां मध्यादित्यगतेऽहनि॥ ६</a-v></p>
<p id="7.50.7"><a-v>ततः कथायां कस्यांचित्प्राञ्जलिः प्रग्रहो नृपः।</a-v><a-v>उवाच तं महात्मानमत्रेः पुत्रं तपोधनम्॥ ७</a-v></p>
<p id="7.50.8"><a-v>भगवन्किंप्रमाणेन मम वंशो भविष्यति।</a-v><a-v>किमायुश्च हि मे रामः पुत्राश्चान्ये किमायुषः॥ ८</a-v></p>
<p id="7.50.9"><a-v>रामस्य च सुता ये स्युस्तेषामायुः कियद्भवेत्।</a-v><a-v>काम्यया भगवन्ब्रूहि वंशस्यास्य गतिं मम॥ ९</a-v></p>
<p id="7.50.10"><a-v>तच्छ्रुत्वा व्याहृतं वाक्यं राज्ञो दशरथस्य तु।</a-v><a-v>दुर्वासाः सुमहातेजा व्याहर्तुमुपचक्रमे॥ १०</a-v></p>
<p id="7.50.11"><a-v>अयोध्यायाः पती रामो दीर्घकालं भविष्यति।</a-v><a-v>सुखिनश्च समृद्धाश्च भविष्यन्त्यस्य चानुजाः॥ ११</a-v></p>
<p id="7.50.12"><a-v>कस्मिंश्चित्करणे त्वां च मैथिलीं च यशस्विनीम्।</a-v><a-v>संत्यजिष्यति धर्मात्मा कालेन महता किल॥ १२</a-v></p>
<p id="7.50.13"><a-v>दशवर्षसहस्रणि दशवर्षशतानि च।</a-v><a-v>रामो राज्यमुपासित्वा ब्रह्मलोकं गमिष्यति॥ १३</a-v></p>
<p id="7.50.14"><a-v>समृद्धैर्हयमेधैश्च इष्ट्वा परपुरंजयः।</a-v><a-v>राजवंशांश्च काकुत्स्थो बहून्संस्थापयिष्यति॥ १४</a-v></p>
<p id="7.50.15"><a-v>स सर्वमखिलं राज्ञो वंशस्यास्य गतागतम्।</a-v><a-v>आख्याय सुमहातेजास्तूष्णीमासीन्महाद्युतिः॥ १५</a-v></p>
<p id="7.50.16"><a-v>तूष्णींभूते मुनौ तस्मिन्राजा दशरथस्तदा।</a-v><a-v>अभिवाद्य महात्मानौ पुनरायात्पुरोत्तमम्॥ १६</a-v></p>
<p id="7.50.17"><a-v>एतद्वचो मया तत्र मुनिना व्याहृतं पुरा।</a-v><a-v>श्रुतं हृदि च निक्षिप्तं नान्यथा तद्भविष्यति॥ १७</a-v></p>
<p id="7.50.18"><a-v>एवं गते न संतापं गन्तुमर्हसि राघव।</a-v><a-v>सीतार्थे राघवार्थे वा दृढो भव नरोत्तम॥ १८</a-v></p>
<p id="7.50.19"><a-v>तच्छ्रुत्वा व्याहृतं वाक्यं सूतस्य परमाद्भुतम्।</a-v><a-v>प्रहर्षमतुलं लेभे साधु साध्विति चाब्रवीत्॥ १९</a-v></p>
<p id="7.50.20"><a-v>तयोः संवदतोरेवं सूतलक्ष्मणयोः पथि।</a-v><a-v>अस्तमर्को गतो वासं गोमत्यां तावथोषतुः॥ २०</a-v></p>
<p><a-v>इति श्रीरामायणे उत्तरकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
