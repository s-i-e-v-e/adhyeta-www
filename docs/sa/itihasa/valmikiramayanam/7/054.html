<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/054.sxml"><a-title>वाल्मीकिरामायणम् उत्तरकाण्डम् ५४ सर्गः</a-title><a-meta>
<p>Unique Words: 207</p>
</a-meta><hr><a-sec><p id="7.54.1"><a-v>तथोक्ते तानृषीन्रामः प्रत्युवाच कृताञ्जलिः।</a-v><a-v>किमाहारः किमाचारो लवणः क्व च वर्तते॥ १</a-v></p>
<p id="7.54.2"><a-v>राघवस्य वचः श्रुत्वा ऋषयः सर्व एव ते।</a-v><a-v>ततो निवेदयामासुर्लवणो ववृधे यथा॥ २</a-v></p>
<p id="7.54.3"><a-v>आहारः सर्वसत्त्वानि विशेषेण च तापसाः।</a-v><a-v>आचारो रौद्रता नित्यं वासो मधुवने सदा॥ ३</a-v></p>
<p id="7.54.4"><a-v>हत्वा दशसहस्राणि सिंहव्याघ्रमृगद्विपान्।</a-v><a-v>मानुषांश्चैव कुरुते नित्यमाहारमाह्निकम्॥ ४</a-v></p>
<p id="7.54.5"><a-v>ततोऽपराणि सत्त्वानि खादते स महाबलः।</a-v><a-v>संहारे समनुप्राप्ते व्यादितास्य इवान्तकः॥ ५</a-v></p>
<p id="7.54.6"><a-v>तच्छ्रुत्वा राघवो वाक्यमुवाच स महामुनीन्।</a-v><a-v>घातयिष्यामि तद्रक्षो व्यपगच्छतु वो भयम्॥ ६</a-v></p>
<p id="7.54.7"><a-v>तथा तेषां प्रतिज्ञाय मुनीनामुग्रतेजसाम्।</a-v><a-v>स भ्रातॄन्सहितान्सर्वानुवाच रघुनन्दनः॥ ७</a-v></p>
<p id="7.54.8"><a-v>को हन्ता लवणं वीराः कस्यांशः स विधीयताम्।</a-v><a-v>भरतस्य महाबाहोः शत्रुघ्नस्याथ वा पुनः॥ ८</a-v></p>
<p id="7.54.9"><a-v>राघवेणैवमुक्तस्तु भरतो वाक्यमब्रवीत्।</a-v><a-v>अहमेनं वधिष्यामि ममांशः स विधीयताम्॥ ९</a-v></p>
<p id="7.54.10"><a-v>भरतस्य वचः श्रुत्वा शौर्यवीर्यसमन्वितम्।</a-v><a-v>लक्ष्मणावरजस्तस्थौ हित्वा सौवर्णमासनम्॥ १०</a-v></p>
<p id="7.54.11"><a-v>शत्रुघ्नस्त्वब्रवीद्वाक्यं प्रणिपत्य नराधिपम्।</a-v><a-v>कृतकर्मा महाबाहुर्मध्यमो रघुनन्दनः॥ ११</a-v></p>
<p id="7.54.12"><a-v>आर्येण हि पुरा शून्या अयोध्या रक्षिता पुरी।</a-v><a-v>संतापं हृदये कृत्वा आर्यस्यागमनं प्रति॥ १२</a-v></p>
<p id="7.54.13"><a-v>दुःखानि च बहूनीह अनुभूतानि पार्थिव।</a-v><a-v>शयानो दुःखशय्यासु नन्दिग्रामे महात्मना॥ १३</a-v></p>
<p id="7.54.14"><a-v>फलमूलाशनो भूत्वा जटाचीरधरस्तथा।</a-v><a-v>अनुभूयेदृशं दुःखमेष राघवनन्दनः।</a-v><a-v>प्रेष्ये मयि स्थिते राजन्न भूयः क्लेशमाप्नुयात्॥ १४</a-v></p>
<p id="7.54.15"><a-v>तथा ब्रुवति शत्रुघ्ने राघवः पुनरब्रवीत्।</a-v><a-v>एवं भवतु काकुत्स्थ क्रियतां मम शासनम्॥ १५</a-v></p>
<p id="7.54.16"><a-v>राज्ये त्वामभिषेक्ष्यामि मधोस्तु नगरे शुभे।</a-v><a-v>निवेशय महाबाहो भरतं यद्यवेक्षसे॥ १६</a-v></p>
<p id="7.54.17"><a-v>शूरस्त्वं कृतविद्यश्च समर्थः संनिवेशने।</a-v><a-v>नगरं मधुना जुष्टं तथा जनपदाञ्शुभान्॥ १७</a-v></p>
<p id="7.54.18"><a-v>यो हि वंशं समुत्पाट्य पार्थिवस्य पुनः क्षये।</a-v><a-v>न विधत्ते नृपं तत्र नरकं स निगच्छति॥ १८</a-v></p>
<p id="7.54.19"><a-v>स त्वं हत्वा मधुसुतं लवणं पापनिश्चयम्।</a-v><a-v>राज्यं प्रशाधि धर्मेण वाक्यं मे यद्यवेक्षसे॥ १९</a-v></p>
<p id="7.54.20"><a-v>उत्तरं च न वक्तव्यं शूर वाक्यान्तरे मम।</a-v><a-v>बालेन पूर्वजस्याज्ञा कर्तव्या नात्र संशयः॥ २०</a-v></p>
<p id="7.54.21"><a-v>अभिषेकं च काकुत्स्थ प्रतीच्छस्व मयोद्यतम्।</a-v><a-v>वसिष्ठप्रमुखैर्विप्रैर्विधिमन्त्रपुरस्कृतम्॥ २१</a-v></p>
<p><a-v>इति श्रीरामायणे उत्तरकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
