<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/005.sxml"><a-title>वाल्मीकिरामायणम् उत्तरकाण्डम् ५ सर्गः</a-title><a-meta>
<p>Unique Words: 368</p>
</a-meta><hr><a-sec><p id="7.5.1"><a-v>सुकेशं धार्मिकं दृष्ट्वा वरलब्धं च राक्षसम्।</a-v><a-v>ग्रामणीर्नाम गन्धर्वो विश्वावसुसमप्रभः॥ १</a-v></p>
<p id="7.5.2"><a-v>तस्य देववती नाम द्वितीया श्रीरिवात्मजा।</a-v><a-v>तां सुकेशाय धर्मेण ददौ दक्षः श्रियं यथा॥ २</a-v></p>
<p id="7.5.3"><a-v>वरदानकृतैश्वर्यं सा तं प्राप्य पतिं प्रियम्।</a-v><a-v>आसीद्देववती तुष्टा धनं प्राप्येव निर्धनः॥ ३</a-v></p>
<p id="7.5.4"><a-v>स तया सह संयुक्तो रराज रजनीचरः।</a-v><a-v>अञ्जनादभिनिष्क्रान्तः करेण्वेव महागजः॥ ४</a-v></p>
<p id="7.5.5"><a-v>देववत्यां सुकेशस्तु जनयामास राघव।</a-v><a-v>त्रींस्त्रिनेत्रसमान्पुत्रान्राक्षसान्राक्षसाधिपः।</a-v><a-v>माल्यवन्तं सुमालिं च मालिं च बलिनां वरम्॥ ५</a-v></p>
<p id="7.5.6"><a-v>त्रयो लोका इवाव्यग्राः स्थितास्त्रय इवाग्नयः।</a-v><a-v>त्रयो मन्त्रा इवात्युग्रास्त्रयो घोरा इवामयाः॥ ६</a-v></p>
<p id="7.5.7"><a-v>त्रयः सुकेशस्य सुतास्त्रेताग्निसमवर्चसः।</a-v><a-v>विवृद्धिमगमंस्तत्र व्याधयोपेक्षिता इव॥ ७</a-v></p>
<p id="7.5.8"><a-v>वरप्राप्तिं पितुस्ते तु ज्ञात्वैश्वर्यं ततो महत्।</a-v><a-v>तपस्तप्तुं गता मेरुं भ्रातरः कृतनिश्चयाः॥ ८</a-v></p>
<p id="7.5.9"><a-v>प्रगृह्य नियमान्घोरान्राक्षसा नृपसत्तम।</a-v><a-v>विचेरुस्ते तपो घोरं सर्वभूतभयावहम्॥ ९</a-v></p>
<p id="7.5.10"><a-v>सत्यार्जवदमोपेतैस्तपोभिर्भुवि दुष्करैः।</a-v><a-v>संतापयन्तस्त्रीँल्लोकान्सदेवासुरमानुषान्॥ १०</a-v></p>
<p id="7.5.11"><a-v>ततो विभुश्चतुर्वक्त्रो विमानवरमास्थितः।</a-v><a-v>सुकेशपुत्रानामन्त्र्य वरदोऽस्मीत्यभाषत॥ ११</a-v></p>
<p id="7.5.12"><a-v>ब्रह्माणं वरदं ज्ञात्वा सेन्द्रैर्देवगणैर्वृतम्।</a-v><a-v>ऊचुः प्राञ्जलयः सर्वे वेपमाना इव द्रुमाः॥ १२</a-v></p>
<p id="7.5.13"><a-v>तपसाराधितो देव यदि नो दिशसे वरम्।</a-v><a-v>अजेयाः शत्रुहन्तारस्तथैव चिरजीविनः।</a-v><a-v>प्रभविष्णवो भवामेति परस्परमनुव्रताः॥ १३</a-v></p>
<p id="7.5.14"><a-v>एवं भविष्यतीत्युक्त्वा सुकेशतनयान्प्रभुः।</a-v><a-v>प्रययौ ब्रह्मलोकाय ब्रह्मा ब्राह्मणवत्सलः॥ १४</a-v></p>
<p id="7.5.15"><a-v>वरं लब्ध्वा ततः सर्वे राम रात्रिंचरास्तदा।</a-v><a-v>सुरासुरान्प्रबाधन्ते वरदानात्सुनिर्भयाः॥ १५</a-v></p>
<p id="7.5.16"><a-v>तैर्वध्यमानास्त्रिदशाः सर्षिसंघाः सचारणाः।</a-v><a-v>त्रातारं नाधिगच्छन्ति निरयस्था यथा नराः॥ १६</a-v></p>
<p id="7.5.17"><a-v>अथ ते विश्वकर्माणं शिल्पिनां वरमव्ययम्।</a-v><a-v>ऊचुः समेत्य संहृष्टा राक्षसा रघुसत्तम॥ १७</a-v></p>
<p id="7.5.18"><a-v>गृहकर्ता भवानेव देवानां हृदयेप्सितम्।</a-v><a-v>अस्माकमपि तावत्त्वं गृहं कुरु महामते॥ १८</a-v></p>
<p id="7.5.19"><a-v>हिमवन्तं समाश्रित्य मेरुं मन्दरमेव वा।</a-v><a-v>महेश्वरगृहप्रख्यं गृहं नः क्रियतां महत्॥ १९</a-v></p>
<p id="7.5.20"><a-v>विश्वकर्मा ततस्तेषां राक्षसानां महाभुजः।</a-v><a-v>निवासं कथयामास शक्रस्येवामरावतीम्॥ २०</a-v></p>
<p id="7.5.21"><a-v>दक्षिणस्योदधेस्तीरे त्रिकूटो नाम पर्वतः।</a-v><a-v>शिखरे तस्य शैलस्य मध्यमेऽम्बुदसंनिभे।</a-v><a-v>शकुनैरपि दुष्प्रापे टङ्कच्छिन्नचतुर्दिशि॥ २१</a-v></p>
<p id="7.5.22"><a-v>त्रिंशद्योजनविस्तीर्णा स्वर्णप्राकारतोरणा।</a-v><a-v>मया लङ्केति नगरी शक्राज्ञप्तेन निर्मिता॥ २२</a-v></p>
<p id="7.5.23"><a-v>तस्यां वसत दुर्धर्षाः पुर्यां राक्षससत्तमाः।</a-v><a-v>अमरावतीं समासाद्य सेन्द्रा इव दिवौकसः॥ २३</a-v></p>
<p id="7.5.24"><a-v>लङ्कादुर्गं समासाद्य राक्षसैर्बहुभिर्वृताः।</a-v><a-v>भविष्यथ दुराधर्षाः शत्रूणां शत्रुसूदनाः॥ २४</a-v></p>
<p id="7.5.25"><a-v>विश्वकर्मवचः श्रुत्वा ततस्ते राम राक्षसाः।</a-v><a-v>सहस्रानुचरा गत्वा लङ्कां तामवसन्पुरीम्॥ २५</a-v></p>
<p id="7.5.26"><a-v>दृढप्राकारपरिखां हैमैर्गृहशतैर्वृताम्।</a-v><a-v>लङ्कामवाप्य ते हृष्टा विहरन्ति निशाचराः॥ २६</a-v></p>
<p id="7.5.27"><a-v>नर्मदा नाम गन्धर्वी नानाधर्मसमेधिता।</a-v><a-v>तस्याः कन्यात्रयं ह्यासीद्धीश्रीकीर्तिसमद्युति॥ २७</a-v></p>
<p id="7.5.28"><a-v>ज्येष्ठक्रमेण सा तेषां राक्षसानामराक्षसी।</a-v><a-v>कन्यास्ताः प्रददौ हृष्टा पूर्णचन्द्रनिभाननाः॥ २८</a-v></p>
<p id="7.5.29"><a-v>त्रयाणां राक्षसेन्द्राणां तिस्रो गन्धर्वकन्यकाः।</a-v><a-v>मात्रा दत्ता महाभागा नक्षत्रे भगदैवते॥ २९</a-v></p>
<p id="7.5.30"><a-v>कृतदारास्तु ते राम सुकेशतनयाः प्रभो।</a-v><a-v>भार्याभिः सह चिक्रीडुरप्सरोभिरिवामराः॥ ३०</a-v></p>
<p id="7.5.31"><a-v>तत्र माल्यवतो भार्या सुन्दरी नाम सुन्दरी।</a-v><a-v>स तस्यां जनयामास यदपत्यं निबोध तत्॥ ३१</a-v></p>
<p id="7.5.32"><a-v>वज्रमुष्टिर्विरूपाक्षो दुर्मुखश्चैव राक्षसः।</a-v><a-v>सुप्तघ्नो यज्ञकोपश्च मत्तोन्मत्तौ तथैव च।</a-v><a-v>अनला चाभवत्कन्या सुन्दर्यां राम सुन्दरी॥ ३२</a-v></p>
<p id="7.5.33"><a-v>सुमालिनोऽपि भार्यासीत्पूर्णचन्द्रनिभानना।</a-v><a-v>नाम्ना केतुमती नाम प्राणेभ्योऽपि गरीयसी॥ ३३</a-v></p>
<p id="7.5.34"><a-v>सुमाली जनयामास यदपत्यं निशाचरः।</a-v><a-v>केतुमत्यां महाराज तन्निबोधानुपूर्वशः॥ ३४</a-v></p>
<p id="7.5.35"><a-v>प्रहस्तोऽकम्पनैश्चैव विकटः कालकार्मुकः।</a-v><a-v>धूम्राक्शश्चाथ दण्डश्च सुपार्श्वश्च महाबलः॥ ३५</a-v></p>
<p id="7.5.36"><a-v>संह्रादिः प्रघसश्चैव भासकर्णश्च राक्षसः।</a-v><a-v>राका पुष्पोत्कटा चैव कैकसी च शुचिस्मिता।</a-v><a-v>कुम्भीनसी च इत्येते सुमालेः प्रसवाः स्मृताः॥ ३६</a-v></p>
<p id="7.5.37"><a-v>मालेस्तु वसुदा नाम गन्धर्वी रूपशालिनी।</a-v><a-v>भार्यासीत्पद्मपत्राक्षी स्वक्षी यक्षीवरोपमा॥ ३७</a-v></p>
<p id="7.5.38"><a-v>सुमालेरनुजस्तस्यां जनयामास यत्प्रभो।</a-v><a-v>अपत्यं कथ्यमानं तन्मया त्वं शृणु राघव॥ ३८</a-v></p>
<p id="7.5.39"><a-v>अनलश्चानिलश्चैव हरः संपातिरेव च।</a-v><a-v>एते विभीषणामात्या मालेयास्ते निशाचराः॥ ३९</a-v></p>
<p id="7.5.40"><a-v>ततस्तु ते राक्षसपुंगवास्त्रयो निशाचरैः पुत्रशतैश्च संवृताः।</a-v><a-v>सुरान्सहेन्द्रानृषिनागदानवा न्बबाधिरे ते बलवीर्यदर्पिताः॥ ४०</a-v></p>
<p id="7.5.41"><a-v>जगद्भ्रमन्तोऽनिलवद्दुरासदा रणे च मृत्युप्रतिमाः समाहिताः।</a-v><a-v>वरप्रदानादभिगर्विता भृशं क्रतुक्रियाणां प्रशमंकराः सदा॥ ४१</a-v></p>
<p><a-v>इति श्रीरामायणे उत्तरकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
