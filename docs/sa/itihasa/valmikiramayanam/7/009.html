<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/009.sxml"><a-title>वाल्मीकिरामायणम् उत्तरकाण्डम् ९ सर्गः</a-title><a-meta>
<p>Unique Words: 334</p>
</a-meta><hr><a-sec><p id="7.9.1"><a-v>कस्यचित्त्वथ कालस्य सुमाली नाम राक्षसः।</a-v><a-v>रसातलान्मर्त्यलोकं सर्वं वै विचचार ह॥ १</a-v></p>
<p id="7.9.2"><a-v>नीलजीमूतसंकाशस्तप्तकाञ्चनकुण्डलः।</a-v><a-v>कन्यां दुहितरं गृह्य विना पद्ममिव श्रियम्।</a-v><a-v>अथापश्यत्स गच्छन्तं पुष्पकेण धनेश्वरम्॥ २</a-v></p>
<p id="7.9.3"><a-v>तं दृष्ट्वामरसंकाशं गच्छन्तं पावकोपमम्।</a-v><a-v>अथाब्रवीत्सुतां रक्षः कैकसीं नाम नामतः॥ ३</a-v></p>
<p id="7.9.4"><a-v>पुत्रि प्रदानकालोऽयं यौवनं तेऽतिवर्तते।</a-v><a-v>त्वत्कृते च वयं सर्वे यन्त्रिता धर्मबुद्धयः॥ ४</a-v></p>
<p id="7.9.5"><a-v>त्वं हि सर्वगुणोपेता श्रीः सपद्मेव पुत्रिके।</a-v><a-v>प्रत्याख्यानाच्च भीतैस्त्वं न वरैः प्रतिगृह्यसे॥ ५</a-v></p>
<p id="7.9.6"><a-v>कन्यापितृत्वं दुःखं हि सर्वेषां मानकाङ्क्षिणाम्।</a-v><a-v>न ज्ञायते च कः कन्यां वरयेदिति पुत्रिके॥ ६</a-v></p>
<p id="7.9.7"><a-v>मातुः कुलं पितृकुलं यत्र चैव प्रदीयते।</a-v><a-v>कुलत्रयं सदा कन्या संशये स्थाप्य तिष्ठति॥ ७</a-v></p>
<p id="7.9.8"><a-v>सा त्वं मुनिवरश्रेष्ठं प्रजापतिकुलोद्भवम्।</a-v><a-v>गच्छ विश्रवसं पुत्रि पौलस्त्यं वरय स्वयम्॥ ८</a-v></p>
<p id="7.9.9"><a-v>ईदृशास्ते भविष्यन्ति पुत्राः पुत्रि न संशयः।</a-v><a-v>तेजसा भास्करसमा यादृशोऽयं धनेश्वरः॥ ९</a-v></p>
<p id="7.9.10"><a-v>एतस्मिन्नन्तरे राम पुलस्त्यतनयो द्विजः।</a-v><a-v>अग्निहोत्रमुपातिष्ठच्चतुर्थ इव पावकः॥ १०</a-v></p>
<p id="7.9.11"><a-v>सा तु तां दारुणां वेलामचिन्त्य पितृगौरवात्।</a-v><a-v>उपसृत्याग्रतस्तस्य चरणाधोमुखी स्थिता॥ ११</a-v></p>
<p id="7.9.12"><a-v>स तु तां वीक्ष्य सुश्रोणीं पूर्णचन्द्रनिभाननाम्।</a-v><a-v>अब्रवीत्परमोदारो दीप्यमान इवौजसा॥ १२</a-v></p>
<p id="7.9.13"><a-v>भद्रे कस्यासि दुहिता कुतो वा त्वमिहागता।</a-v><a-v>किं कार्यं कस्य वा हेतोस्तत्त्वतो ब्रूहि शोभने॥ १३</a-v></p>
<p id="7.9.14"><a-v>एवमुक्ता तु सा कन्या कृताञ्जलिरथाब्रवीत्।</a-v><a-v>आत्मप्रभावेन मुने ज्ञातुमर्हसि मे मतम्॥ १४</a-v></p>
<p id="7.9.15"><a-v>किं तु विद्धि हि मां ब्रह्मञ्शासनात्पितुरागताम्।</a-v><a-v>कैकसी नाम नाम्नाहं शेषं त्वं ज्ञातुमर्हसि॥ १५</a-v></p>
<p id="7.9.16"><a-v>स तु गत्वा मुनिर्ध्यानं वाक्यमेतदुवाच ह।</a-v><a-v>विज्ञातं ते मया भद्रे कारणं यन्मनोगतम्॥ १६</a-v></p>
<p id="7.9.17"><a-v>दारुणायां तु वेलायां यस्मात्त्वं मामुपस्थिता।</a-v><a-v>शृणु तस्मात्सुतान्भद्रे यादृशाञ्जनयिष्यसि॥ १७</a-v></p>
<p id="7.9.18"><a-v>दारुणान्दारुणाकारान्दारुणाभिजनप्रियान्।</a-v><a-v>प्रसविष्यसि सुश्रोणि राक्षसान्क्रूरकर्मणः॥ १८</a-v></p>
<p id="7.9.19"><a-v>सा तु तद्वचनं श्रुत्वा प्रणिपत्याब्रवीद्वचः।</a-v><a-v>भगवन्नेदृशाः पुत्रास्त्वत्तोऽर्हा ब्रह्मयोनितः॥ १९</a-v></p>
<p id="7.9.20"><a-v>अथाब्रवीन्मुनिस्तत्र पश्चिमो यस्तवात्मजः।</a-v><a-v>मम वंशानुरूपश्च धर्मात्मा च भविष्यति॥ २०</a-v></p>
<p id="7.9.21"><a-v>एवमुक्ता तु सा कन्या राम कालेन केनचित्।</a-v><a-v>जनयामास बीभत्सं रक्षोरूपं सुदारुणम्॥ २१</a-v></p>
<p id="7.9.22"><a-v>दशशीर्षं महादंष्ट्रं नीलाञ्जनचयोपमम्।</a-v><a-v>ताम्रौष्ठं विंशतिभुजं महास्यं दीप्तमूर्धजम्॥ २२</a-v></p>
<p id="7.9.23"><a-v>जातमात्रे ततस्तस्मिन्सज्वालकवलाः शिवाः।</a-v><a-v>क्रव्यादाश्चापसव्यानि मण्डलानि प्रचक्रिरे॥ २३</a-v></p>
<p id="7.9.24"><a-v>ववर्ष रुधिरं देवो मेघाश्च खरनिस्वनाः।</a-v><a-v>प्रबभौ न च खे सूर्यो महोल्काश्चापतन्भुवि॥ २४</a-v></p>
<p id="7.9.25"><a-v>अथ नामाकरोत्तस्य पितामहसमः पिता।</a-v><a-v>दशशीर्षः प्रसूतोऽयं दशग्रीवो भविष्यति॥ २५</a-v></p>
<p id="7.9.26"><a-v>तस्य त्वनन्तरं जातः कुम्भकर्णो महाबलः।</a-v><a-v>प्रमाणाद्यस्य विपुलं प्रमाणं नेह विद्यते॥ २६</a-v></p>
<p id="7.9.27"><a-v>ततः शूर्पणखा नाम संजज्ञे विकृतानना।</a-v><a-v>विभीषणश्च धर्मात्मा कैकस्याः पश्चिमः सुतः॥ २७</a-v></p>
<p id="7.9.28"><a-v>ते तु तत्र महारण्ये ववृधुः सुमहौजसः।</a-v><a-v>तेषां क्रूरो दशग्रीवो लोकोद्वेगकरोऽभवत्॥ २८</a-v></p>
<p id="7.9.29"><a-v>कुम्भकर्णः प्रमत्तस्तु महर्षीन्धर्मसंश्रितान्।</a-v><a-v>त्रैलोक्यं त्रासयन्दुष्टो भक्षयन्विचचार ह॥ २९</a-v></p>
<p id="7.9.30"><a-v>विभीषणस्तु धर्मात्मा नित्यं धर्मपथे स्थितः।</a-v><a-v>स्वाध्यायनियताहार उवास नियतेन्द्रियः॥ ३०</a-v></p>
<p id="7.9.31"><a-v>अथ वित्तेश्वरो देवस्तत्र कालेन केनचित्।</a-v><a-v>आगच्छत्पितरं द्रष्टुं पुष्पकेण महौजसं॥ ३१</a-v></p>
<p id="7.9.32"><a-v>तं दृष्ट्वा कैकसी तत्र ज्वलन्तमिव तेजसा।</a-v><a-v>आस्थाय राक्षसीं बुद्धिं दशग्रीवमुवाच ह॥ ३२</a-v></p>
<p id="7.9.33"><a-v>पुत्र वैश्रवणं पश्य भ्रातरं तेजसा वृतम्।</a-v><a-v>भ्रातृभावे समे चापि पश्यात्मानं त्वमीदृशम्॥ ३३</a-v></p>
<p id="7.9.34"><a-v>दशग्रीव तथा यत्नं कुरुष्वामितविक्रम।</a-v><a-v>यथा भवसि मे पुत्र शीघ्रं वैश्वरणोपमः॥ ३४</a-v></p>
<p id="7.9.35"><a-v>मातुस्तद्वचनं श्रुत्वा दशग्रीवः प्रतापवान्।</a-v><a-v>अमर्षमतुलं लेभे प्रतिज्ञां चाकरोत्तदा॥ ३५</a-v></p>
<p id="7.9.36"><a-v>सत्यं ते प्रतिजानामि तुल्यो भ्रात्राधिकोऽपि वा।</a-v><a-v>भविष्याम्यचिरान्मातः संतापं त्यज हृद्गतम्॥ ३६</a-v></p>
<p id="7.9.37"><a-v>ततः क्रोधेन तेनैव दशग्रीवः सहानुजः।</a-v><a-v>प्राप्स्यामि तपसा काममिति कृत्वाध्यवस्य च।</a-v><a-v>आगच्छदात्मसिद्ध्यर्थं गोकर्णस्याश्रमं शुभम्॥ ३७</a-v></p>
<p><a-v>इति श्रीरामायणे उत्तरकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
