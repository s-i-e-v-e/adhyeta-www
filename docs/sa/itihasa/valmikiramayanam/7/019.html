<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/019.sxml"><a-title>वाल्मीकिरामायणम् उत्तरकाण्डम् १९ सर्गः</a-title><a-meta>
<p>Unique Words: 247</p>
</a-meta><hr><a-sec><p id="7.19.1"><a-v>अथ जित्वा मरुत्तं स प्रययौ राक्षसाधिपः।</a-v><a-v>नगराणि नरेन्द्राणां युद्धकाङ्क्षी दशाननः॥ १</a-v></p>
<p id="7.19.2"><a-v>स समासाद्य राजेन्द्रान्महेन्द्रवरुणोपमान्।</a-v><a-v>अब्रवीद्राक्षसेन्द्रस्तु युद्धं मे दीयतामिति॥ २</a-v></p>
<p id="7.19.3"><a-v>निर्जिताः स्मेति वा ब्रूत एषो हि मम निश्चयः।</a-v><a-v>अन्यथा कुर्वतामेवं मोक्षो वो नोपपद्यते॥ ३</a-v></p>
<p id="7.19.4"><a-v>ततस्तु बहवः प्राज्ञाः पार्थिवा धर्मणिश्चयाः।</a-v><a-v>निर्जिताः स्मेत्यभाषन्त ज्ञात्वा वरबलं रिपोः॥ ४</a-v></p>
<p id="7.19.5"><a-v>दुष्यन्तः सुरथो गाधिर्गयो राजा पुरूरवाः।</a-v><a-v>एते सर्वेऽब्रुवंस्तात निर्जिताः स्मेति पार्थिवाः॥ ५</a-v></p>
<p id="7.19.6"><a-v>अथायोध्यां समासाद्य रावणो राक्षसाधिपः।</a-v><a-v>सुगुप्तामनरण्येन शक्रेणेवामरावतीम्॥ ६</a-v></p>
<p id="7.19.7"><a-v>प्राह राजानमासाद्य युद्धं मे संप्रदीयताम्।</a-v><a-v>निर्जितोऽस्मीति वा ब्रूहि ममैतदिह शासनम्॥ ७</a-v></p>
<p id="7.19.8"><a-v>अनरण्यः सुसंक्रुद्धो राक्षसेन्द्रमथाब्रवीत्।</a-v><a-v>दीयते द्वन्द्वयुद्धं ते राक्षसाधिपते मया॥ ८</a-v></p>
<p id="7.19.9"><a-v>अथ पूर्वं श्रुतार्थेन सज्जितं सुमहद्धि यत्।</a-v><a-v>निष्क्रामत्तन्नरेन्द्रस्य बलं रक्षोवधोद्यतम्॥ ९</a-v></p>
<p id="7.19.10"><a-v>नागानां बहुसाहस्रं वाजिनामयुतं तथा।</a-v><a-v>महीं संछाद्य निष्क्रान्तं सपदातिरथं क्षणात्॥ १०</a-v></p>
<p id="7.19.11"><a-v>तद्रावणबलं प्राप्य बलं तस्य महीपतेः।</a-v><a-v>प्राणश्यत तदा राजन्हव्यं हुतमिवानले॥ ११</a-v></p>
<p id="7.19.12"><a-v>सोऽपश्यत नरेन्द्रस्तु नश्यमानं महद्बलम्।</a-v><a-v>महार्णवं समासाद्य यथा पञ्चापगा जलम्॥ १२</a-v></p>
<p id="7.19.13"><a-v>ततः शक्रधनुःप्रख्यं धनुर्विस्फारयन्स्वयम्।</a-v><a-v>आसदाद नरेन्द्रास्तं रावणं क्रोधमूर्छितः॥ १३</a-v></p>
<p id="7.19.14"><a-v>ततो बाणशतान्यष्टौ पातयामास मूर्धनि।</a-v><a-v>तस्य राक्षसराजस्य इक्ष्वाकुकुलनन्दनः॥ १४</a-v></p>
<p id="7.19.15"><a-v>तस्य बाणाः पतन्तस्ते चक्रिरे न क्षतं क्वचित्।</a-v><a-v>वारिधारा इवाभ्रेभ्यः पतन्त्यो नगमूर्धनि॥ १५</a-v></p>
<p id="7.19.16"><a-v>ततो राक्षसराजेन क्रुद्धेन नृपतिस्तदा।</a-v><a-v>तलेन भिहतो मूर्ध्नि स रथान्निपपात ह॥ १६</a-v></p>
<p id="7.19.17"><a-v>स राजा पतितो भूमौ विह्वलाङ्गः प्रवेपितः।</a-v><a-v>वज्रदग्ध इवारण्ये सालो निपतितो महान्॥ १७</a-v></p>
<p id="7.19.18"><a-v>तं प्रहस्याब्रवीद्रक्ष इक्ष्वाकुं पृथिवीपतिम्।</a-v><a-v>किमिदानीं त्वया प्राप्तं फलं मां प्रति युध्यता॥ १८</a-v></p>
<p id="7.19.19"><a-v>त्रैलोक्ये नास्ति यो द्वन्द्वं मम दद्यान्नराधिप।</a-v><a-v>शङ्के प्रमत्तो भोगेषु न शृणोषि बलं मम॥ १९</a-v></p>
<p id="7.19.20"><a-v>तस्यैवं ब्रुवतो राजा मन्दासुर्वाक्यमब्रवीत्।</a-v><a-v>किं शक्यमिह कर्तुं वै यत्कालो दुरतिक्रमः॥ २०</a-v></p>
<p id="7.19.21"><a-v>न ह्यहं निर्जितो रक्षस्त्वया चात्मप्रशंसिना।</a-v><a-v>कालेनेह विपन्नोऽहं हेतुभूतस्तु मे भवान्॥ २१</a-v></p>
<p id="7.19.22"><a-v>किं त्विदानीं मया शक्यं कर्तुं प्राणपरिक्षये।</a-v><a-v>इक्ष्वाकुपरिभावित्वाद्वचो वक्ष्यामि राक्षस॥ २२</a-v></p>
<p id="7.19.23"><a-v>यदि दत्तं यदि हुतं यदि मे सुकृतं तपः।</a-v><a-v>यदि गुप्ताः प्रजाः सम्यक्तथा सत्यं वचोऽस्तु मे॥ २३</a-v></p>
<p id="7.19.24"><a-v>उत्पत्स्यते कुले ह्यस्मिन्निक्ष्वाकूणां महात्मनाम्।</a-v><a-v>राजा परमतेजस्वी यस्ते प्राणान्हरिष्यति॥ २४</a-v></p>
<p id="7.19.25"><a-v>ततो जलधरोदग्रस्ताडितो देवदुन्दुभिः।</a-v><a-v>तस्मिन्नुदाहृते शापे पुष्पवृष्टिश्च खाच्च्युता॥ २५</a-v></p>
<p id="7.19.26"><a-v>ततः स राजा राजेन्द्र गतः स्थानं त्रिविष्टपम्।</a-v><a-v>स्वर्गते च नृपे राम राक्षसः स न्यवर्तत॥ २६</a-v></p>
<p><a-v>इति श्रीरामायणे उत्तरकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
