<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/068.sxml"><a-title>वाल्मीकिरामायणम् उत्तरकाण्डम् ६८ सर्गः</a-title><a-meta>
<p>Unique Words: 155</p>
</a-meta><hr><a-sec><p id="7.68.1"><a-v>पुरा त्रेतायुगे ह्यासीदरण्यं बहुविस्तरम्।</a-v><a-v>समन्ताद्योजनशतं निर्मृगं पक्षिवर्जितम्॥ १</a-v></p>
<p id="7.68.2"><a-v>तस्मिन्निर्मानुषेऽरण्ये कुर्वाणस्तप उत्तमम्।</a-v><a-v>अहमाक्रमितुं सौम्य तदरण्यमुपागमम्॥ २</a-v></p>
<p id="7.68.3"><a-v>तस्य रूपमरण्यस्य निर्देष्टुं न शशाक ह।</a-v><a-v>फलमूलैः सुखास्वादैर्बहुरूपैश्च पादपैः॥ ३</a-v></p>
<p id="7.68.4"><a-v>तस्यारण्यस्य मध्ये तु सरो योजनमायतम्।</a-v><a-v>पद्मोत्पलसमाकीर्णं समतिक्रान्तशैवलम्॥ ४</a-v></p>
<p id="7.68.5"><a-v>तदाश्चर्यमिवात्यर्थं सुखास्वादमनुत्तमम्।</a-v><a-v>अरजस्कं तथाक्षोभ्यं श्रीमत्पक्षिगणायुतम्॥ ५</a-v></p>
<p id="7.68.6"><a-v>तस्मिन्सरःसमीपे तु महदद्भुतमाश्रमम्।</a-v><a-v>पुराणं पुण्यमत्यर्थं तपस्विजनवर्जितम्॥ ६</a-v></p>
<p id="7.68.7"><a-v>तत्राहमवसं रात्रिं नैदाघीं पुरुषर्षभ।</a-v><a-v>प्रभाते काल्यमुत्थाय सरस्तदुपचक्रमे॥ ७</a-v></p>
<p id="7.68.8"><a-v>अथापश्यं शवं तत्र सुपुष्टमजरं क्वचित्।</a-v><a-v>तिष्ठन्तं परया लक्ष्म्या तस्मिंस्तोयाशये नृप॥ ८</a-v></p>
<p id="7.68.9"><a-v>तमर्थं चिन्तयानोऽहं मुहूर्तं तत्र राघव।</a-v><a-v>विष्ठितोऽस्मि सरस्तीरे किं न्विदं स्यादिति प्रभो॥ ९</a-v></p>
<p id="7.68.10"><a-v>अथापश्यं मुहूर्तात्तु दिव्यमद्भुतदर्शनम्।</a-v><a-v>विमानं परमोदारं हंसयुक्तं मनोजवम्॥ १०</a-v></p>
<p id="7.68.11"><a-v>अत्यर्थं स्वर्गिणं तत्र विमाने रघुनन्दन।</a-v><a-v>उपास्तेऽप्सरसां वीर सहस्रं दिव्यभूषणम्।</a-v><a-v>गान्ति गेयानि रम्याणि वादयन्ति तथापराः॥ ११</a-v></p>
<p id="7.68.12"><a-v>पश्यतो मे तदा राम विमानादवरुह्य च।</a-v><a-v>तं शवं भक्षयामास स स्वर्गी रघुनन्दन॥ १२</a-v></p>
<p id="7.68.13"><a-v>ततो भुक्त्वा यथाकामं मांसं बहु च सुष्ठु च।</a-v><a-v>अवतीर्य सरः स्वर्गी संस्प्रष्टुमुपचक्रमे॥ १३</a-v></p>
<p id="7.68.14"><a-v>उपस्पृश्य यथान्यायं स स्वर्गी पुरुषर्षभ।</a-v><a-v>आरोढुमुपचक्राम विमानवरमुत्तमम्॥ १४</a-v></p>
<p id="7.68.15"><a-v>तमहं देवसंकाशमारोहन्तमुदीक्ष्य वै।</a-v><a-v>अथाहमब्रुवं वाक्यं तमेव पुरुषर्षभ॥ १५</a-v></p>
<p id="7.68.16"><a-v>को भवान्देवसंकाश आहारश्च विगर्हितः।</a-v><a-v>त्वयायं भुज्यते सौम्य किं कर्थं वक्तुमर्हसि॥ १६</a-v></p>
<p id="7.68.17"><a-v>आश्चर्यमीदृशो भावो भास्वरो देवसंमतः।</a-v><a-v>आहारो गर्हितः सौम्य श्रोतुमिच्छामि तत्त्वतः॥ १७</a-v></p>
<p><a-v>इति श्रीरामायणे उत्तरकाण्डे अष्टषष्टितमः सर्गः ॥ ६८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
