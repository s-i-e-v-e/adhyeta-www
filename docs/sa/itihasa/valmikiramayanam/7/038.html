<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/038.sxml"><a-title>वाल्मीकिरामायणम् उत्तरकाण्डम् ३८ सर्गः</a-title><a-meta>
<p>Unique Words: 163</p>
</a-meta><hr><a-sec><p id="7.38.1"><a-v>ते प्रयाता महात्मानः पार्थिवाः सर्वतो दिशम्।</a-v><a-v>कम्पयन्तो महीं वीराः स्वपुराणि प्रहृष्टवत्॥ १</a-v></p>
<p id="7.38.2"><a-v>अक्षौहिणीसहस्रैस्ते समवेतास्त्वनेकशः।</a-v><a-v>हृष्टाः प्रतिगताः सर्वे राघवार्थे समागताः॥ २</a-v></p>
<p id="7.38.3"><a-v>ऊचुश्चैव महीपाला बलदर्पसमन्विताः।</a-v><a-v>न नाम रावणं युद्धे पश्यामः पुरतः स्थितम्॥ ३</a-v></p>
<p id="7.38.4"><a-v>भरतेन वयं पश्चात्समानीता निरर्थकम्।</a-v><a-v>हता हि राक्षसास्तत्र पार्थिवैः स्युर्न संशयः॥ ४</a-v></p>
<p id="7.38.5"><a-v>रामस्य बाहुवीर्येण पालिता लक्ष्मणस्य च।</a-v><a-v>सुखं पारे समुद्रस्य युध्येम विगतज्वराः॥ ५</a-v></p>
<p id="7.38.6"><a-v>एताश्चान्याश्च राजानः कथास्तत्र सहस्रशः।</a-v><a-v>कथयन्तः स्वराष्ट्राणि विविशुस्ते महारथाः॥ ६</a-v></p>
<p id="7.38.7"><a-v>यथापुराणि ते गत्वा रत्नानि विविधानि च।</a-v><a-v>रामाय प्रियकामार्थमुपहारान्नृपा ददुः॥ ७</a-v></p>
<p id="7.38.8"><a-v>अश्वान्रत्नानि वस्त्राणि हस्तिनश्च मदोत्कटान्।</a-v><a-v>चन्दनानि च दिव्यानि दिव्यान्याभरणानि च॥ ८</a-v></p>
<p id="7.38.9"><a-v>भरतो लक्ष्मणश्चैव शत्रुघ्नश्च महारथः।</a-v><a-v>आदाय तानि रत्नानि अयोध्यामगमन्पुनः॥ ९</a-v></p>
<p id="7.38.10"><a-v>आगताश्च पुरीं रम्यामयोध्यां पुरुषर्षभाः।</a-v><a-v>ददुः सर्वाणि रत्नानि राघवाय महात्मने॥ १०</a-v></p>
<p id="7.38.11"><a-v>प्रतिगृह्य च तत्सर्वं प्रीतियुक्तः स राघवः।</a-v><a-v>सर्वाणि तानि प्रददौ सुग्रीवाय महात्मने॥ ११</a-v></p>
<p id="7.38.12"><a-v>विभीषणाय च ददौ ये चान्ये ऋक्षवानराः।</a-v><a-v>हनूमत्प्रमुखा वीरा राक्षसाश्च महाबलाः॥ १२</a-v></p>
<p id="7.38.13"><a-v>ते सर्वे हृष्टमनसो रामदत्तानि तान्यथ।</a-v><a-v>शिरोभिर्धारयामासुर्बाहुभिश्च महाबलाः॥ १३</a-v></p>
<p id="7.38.14"><a-v>पपुश्चैव सुगन्धीनि मधूनि विविधानि च।</a-v><a-v>मांसानि च सुमृष्टानि फलान्यास्वादयन्ति च॥ १४</a-v></p>
<p id="7.38.15"><a-v>एवं तेषां निवसतां मासः साग्रो गतस्तदा।</a-v><a-v>मुहूर्तमिव तत्सर्वं रामभक्त्या समर्थयन्॥ १५</a-v></p>
<p id="7.38.16"><a-v>रेमे रामः स तैः सार्धं वानरैः कामरूपिभिः।</a-v><a-v>राजभिश्च महावीर्यै राक्षसैश्च महाबलैः॥ १६</a-v></p>
<p id="7.38.17"><a-v>एवं तेषां ययौ मासो द्वितीयः शैशिरः सुखम्।</a-v><a-v>वानराणां प्रहृष्टानां राक्षसानां च सर्वशः॥ १७</a-v></p>
<p><a-v>इति श्रीरामायणे उत्तरकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
