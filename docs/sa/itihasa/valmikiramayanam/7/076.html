<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/076.sxml"><a-title>वाल्मीकिरामायणम् उत्तरकाण्डम् ७६ सर्गः</a-title><a-meta>
<p>Unique Words: 198</p>
</a-meta><hr><a-sec><p id="7.76.1"><a-v>लक्ष्मणस्य तु तद्वाक्यं श्रुत्वा शत्रुनिबर्हणः।</a-v><a-v>वृत्रघातमशेषेण कथयेत्याह लक्ष्मणम्॥ १</a-v></p>
<p id="7.76.2"><a-v>राघवेणैवमुक्तस्तु सुमित्रानन्दवर्धनः।</a-v><a-v>भूय एव कथां दिव्यां कथयामास लक्ष्मणः॥ २</a-v></p>
<p id="7.76.3"><a-v>सहस्राक्षवचः श्रुत्वा सर्वेषां च दिवौकसाम्।</a-v><a-v>विष्णुर्देवानुवाचेदं सर्वानिन्द्रपुरोगमान्॥ ३</a-v></p>
<p id="7.76.4"><a-v>पूर्वं सौहृदबद्धोऽस्मि वृत्रस्य सुमहात्मनः।</a-v><a-v>तेन युष्मत्प्रियार्थं वै नाहं हन्मि महासुरम्॥ ४</a-v></p>
<p id="7.76.5"><a-v>अवश्यं करणीयं च भवतां सुखमुत्तमम्।</a-v><a-v>तस्मादुपायमाख्यास्ये येन वृत्रं हनिष्यथ॥ ५</a-v></p>
<p id="7.76.6"><a-v>त्रिधा भूतं करिष्येऽहमात्मानं सुरसत्तमाः।</a-v><a-v>तेन वृत्रं सहस्राक्षो हनिष्यति न संशयः॥ ६</a-v></p>
<p id="7.76.7"><a-v>एकोंऽशो वासवं यातु द्वितीयो वज्रमेव तु।</a-v><a-v>तृतीयो भूतलं शक्रस्ततो वृत्रं हनिष्यति॥ ७</a-v></p>
<p id="7.76.8"><a-v>तथा ब्रुवति देवेशे देवा वाक्यमथाब्रुवन्।</a-v><a-v>एवमेतन्न संदेहो यथा वदसि दैत्यहन्॥ ८</a-v></p>
<p id="7.76.9"><a-v>भद्रं तेऽस्तु गमिष्यामो वृत्रासुरवधैषिणः।</a-v><a-v>भजस्व परमोदारवासवं स्वेन तेजसा॥ ९</a-v></p>
<p id="7.76.10"><a-v>ततः सर्वे महात्मानः सहस्राक्षपुरोगमाः।</a-v><a-v>तदरण्यमुपाक्रामन्यत्र वृत्रो महासुरः॥ १०</a-v></p>
<p id="7.76.11"><a-v>तेऽपश्यंस्तेजसा भूतं तपन्तमसुरोत्तमम्।</a-v><a-v>पिबन्तमिव लोकांस्त्रीन्निर्दहन्तमिवाम्बरम्॥ ११</a-v></p>
<p id="7.76.12"><a-v>दृष्ट्वैव चासुरश्रेष्ठं देवास्त्रासमुपागमन्।</a-v><a-v>कथमेनं वधिष्यामः कथं न स्यात्पराजयः॥ १२</a-v></p>
<p id="7.76.13"><a-v>तेषां चिन्तयतां तत्र सहस्राक्षः पुरंदरः।</a-v><a-v>वज्रं प्रगृह्य बाहुभ्यां प्रहिणोद्वृत्रमूर्धनि॥ १३</a-v></p>
<p id="7.76.14"><a-v>कालाग्निनेव घोरेण दीप्तेनेव महार्चिषा।</a-v><a-v>प्रतप्तं वृत्रशिरसि जगत्त्रासमुपागमत्॥ १४</a-v></p>
<p id="7.76.15"><a-v>असंभाव्यं वधं तस्य वृत्रस्य विबुधाधिपः।</a-v><a-v>चिन्तयानो जगामाशु लोकस्यान्तं महायशाः॥ १५</a-v></p>
<p id="7.76.16"><a-v>तमिन्द्रं ब्रह्महत्याशु गच्छन्तमनुगच्छति।</a-v><a-v>अपतच्चास्य गात्रेषु तमिन्द्रं दुःखमाविशत्॥ १६</a-v></p>
<p id="7.76.17"><a-v>हतारयः प्रनष्टेन्द्रा देवाः साग्निपुरोगमाः।</a-v><a-v>विष्णुं त्रिभुवणश्रेष्ठं मुहुर्मुहुरपूजयन्॥ १७</a-v></p>
<p id="7.76.18"><a-v>त्वं गतिः परमा देव पूर्वजो जगतः प्रभुः।</a-v><a-v>रथार्थं सर्वभूतानां विष्णुत्वमुपजग्मिवान्॥ १८</a-v></p>
<p id="7.76.19"><a-v>हतश्चायं त्वया वृत्रो ब्रह्महत्या च वासवम्।</a-v><a-v>बाधते सुरशार्दूल मोक्षं तस्य विनिर्दिश॥ १९</a-v></p>
<p id="7.76.20"><a-v>तेषां तद्वचनं श्रुत्वा देवानां विष्णुरब्रवीत्।</a-v><a-v>मामेव यजतां शक्रः पावयिष्यामि वज्रिणम्॥ २०</a-v></p>
<p id="7.76.21"><a-v>पुण्येन हयमेधेन मामिष्ट्वा पाकशासनः।</a-v><a-v>पुनरेष्यति देवानामिन्द्रत्वमकुतोभयः॥ २१</a-v></p>
<p id="7.76.22"><a-v>एवं संदिश्य देवानां तां वाणीममृतोपमा।</a-v><a-v>जगाम विष्णुर्देवेशः स्तूयमानस्त्रिविष्टपम्॥ २२</a-v></p>
<p><a-v>इति श्रीरामायणे उत्तरकाण्डे षट्सप्ततितमः सर्गः ॥ ७६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
