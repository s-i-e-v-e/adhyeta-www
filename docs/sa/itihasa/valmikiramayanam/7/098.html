<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/098.sxml"><a-title>वाल्मीकिरामायणम् उत्तरकाण्डम् ९८ सर्गः</a-title><a-meta>
<p>Unique Words: 235</p>
</a-meta><hr><a-sec><p id="7.98.1"><a-v>ते दूता रामवाक्येन चोदिता लघुविक्रमाः।</a-v><a-v>प्रजग्मुर्मधुरां शीघ्रं चक्रुर्वासं न चाध्वनि॥ १</a-v></p>
<p id="7.98.2"><a-v>ततस्त्रिभिरहोरात्रैः संप्राप्य मधुरामथ।</a-v><a-v>शत्रुघ्नाय यथावृत्तमाचख्युः सर्वमेव तत्॥ २</a-v></p>
<p id="7.98.3"><a-v>लक्ष्मणस्य परित्यागं प्रतिज्ञां राघवस्य च।</a-v><a-v>पुत्रयोरभिषेकं च पौरानुगमनं तथा॥ ३</a-v></p>
<p id="7.98.4"><a-v>कुशस्य नगरी रम्या विन्ध्यपर्वतरोधसि।</a-v><a-v>कुशावतीति नाम्ना सा कृता रामेण धीमता॥ ४</a-v></p>
<p id="7.98.5"><a-v>श्राविता च पुरी रम्या श्रावतीति लवस्य च।</a-v><a-v>अयोध्यां विजनां चैव भरतं राघवानुगम्॥ ५</a-v></p>
<p id="7.98.6"><a-v>एवं सर्वं निवेद्याशु शत्रुघ्नाय महात्मने।</a-v><a-v>विरेमुस्ते ततो दूतास्त्वर राजन्निति ब्रुवन्॥ ६</a-v></p>
<p id="7.98.7"><a-v>श्रुत्वा तं घोरसंकाशं कुलक्षयमुपस्थितम्।</a-v><a-v>प्रकृतीस्तु समानीय काञ्चनं च पुरोहितम्॥ ७</a-v></p>
<p id="7.98.8"><a-v>तेषां सर्वं यथावृत्तमाख्याय रघुनन्दनः।</a-v><a-v>आत्मनश्च विपर्यासं भविष्यं भ्रातृभिः सह॥ ८</a-v></p>
<p id="7.98.9"><a-v>ततः पुत्रद्वयं वीरः सोऽभ्यषिञ्चन्नराधिपः।</a-v><a-v>सुबाहुर्मधुरां लेभे शत्रुघाती च वैदिशम्॥ ९</a-v></p>
<p id="7.98.10"><a-v>द्विधाकृत्वा तु तां सेनां माधुरीं पुत्रयोर्द्वयोः।</a-v><a-v>धनधान्यसमायुक्तौ स्थापयामास पार्थिवौ॥ १०</a-v></p>
<p id="7.98.11"><a-v>ततो विसृज्य राजानं वैदिशे शत्रुघातिनम्।</a-v><a-v>जगाम त्वरितोऽयोध्यां रथेनैकेन राघवः॥ ११</a-v></p>
<p id="7.98.12"><a-v>स ददर्श महात्मानं ज्वलन्तमिव पावकम्।</a-v><a-v>क्षौमसूक्ष्माम्बरधरं मुनिभिः सार्धमक्षयैः॥ १२</a-v></p>
<p id="7.98.13"><a-v>सोऽभिवाद्य ततो रामं प्राञ्जलिः प्रयतेन्द्रियः।</a-v><a-v>उवाच वाक्यं धर्मज्ञो धर्ममेवानुचिन्तयन्॥ १३</a-v></p>
<p id="7.98.14"><a-v>कृत्वाभिषेकं सुतयोर्युक्तं राघवयोर्धनैः।</a-v><a-v>तवानुगमने राजन्विद्धि मां कृतनिश्चयम्॥ १४</a-v></p>
<p id="7.98.15"><a-v>न चान्यदत्र वक्तव्यं दुस्तरं तव शासनम्।</a-v><a-v>त्यक्तुं नार्हसि मां वीर भक्तिमन्तं विशेषतः॥ १५</a-v></p>
<p id="7.98.16"><a-v>तस्य तां बुद्धिमक्लीबां विज्ञाय रघुनन्दनः।</a-v><a-v>बाढमित्येव शत्रुघ्नं रामो वचनमब्रवीत्॥ १६</a-v></p>
<p id="7.98.17"><a-v>तस्य वाक्यस्य वाक्यान्ते वानराः कामरूपिणः।</a-v><a-v>ऋक्षराक्षससंघाश्च समापेतुरनेकशः॥ १७</a-v></p>
<p id="7.98.18"><a-v>देवपुत्रा ऋषिसुता गन्धर्वाणां सुतास्तथा।</a-v><a-v>रामक्षयं विदित्वा ते सर्व एव समागताः॥ १८</a-v></p>
<p id="7.98.19"><a-v>ते राममभिवाद्याहुः सर्व एव समागताः।</a-v><a-v>तवानुगमने राजन्संप्राप्ताः स्म महायशः॥ १९</a-v></p>
<p id="7.98.20"><a-v>यदि राम विनास्माभिर्गच्छेस्त्वं पुरुषर्षभ।</a-v><a-v>यमदण्डमिवोद्यम्य त्वया स्म विनिपातिताः॥ २०</a-v></p>
<p id="7.98.21"><a-v>एवं तेषां वचः श्रुत्वा ऋक्षवानररक्षसाम्।</a-v><a-v>विभीषणमथोवाच मधुरं श्लक्ष्णया गिरा॥ २१</a-v></p>
<p id="7.98.22"><a-v>यावत्प्रजा धरिष्यन्ति तावत्त्वं वै विभीषण।</a-v><a-v>राक्षसेन्द्र महावीर्य लङ्कास्थः स्वं धरिष्यसि॥ २२</a-v></p>
<p id="7.98.23"><a-v>प्रजाः संरक्ष धर्मेण नोत्तरं वक्तुमर्हसि॥ २३</a-v></p>
<p id="7.98.24"><a-v>तमेवमुक्त्वा काकुत्स्थो हनूमन्तमथाब्रवीत्।</a-v><a-v>जीविते कृतबुद्धिस्त्वं मा प्रतिज्ञां विलोपय॥ २४</a-v></p>
<p id="7.98.25"><a-v>मत्कथाः प्रचरिष्यन्ति यावल्लोके हरीश्वर।</a-v><a-v>तावत्त्वं धारयन्प्राणान्प्रतिज्ञामनुपालय॥ २५</a-v></p>
<p id="7.98.26"><a-v>तथैवमुक्त्वा काकुत्स्थः सर्वांस्तानृक्षवानरान्।</a-v><a-v>मया सार्धं प्रयातेति तदा तान्राघवोऽब्रवीत्॥ २६</a-v></p>
<p><a-v>इति श्रीरामायणे उत्तरकाण्डे अष्टानवतितमः सर्गः ॥ ९८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
