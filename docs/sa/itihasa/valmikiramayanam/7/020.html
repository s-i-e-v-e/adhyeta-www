<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/020.sxml"><a-title>वाल्मीकिरामायणम् उत्तरकाण्डम् २० सर्गः</a-title><a-meta>
<p>Unique Words: 236</p>
</a-meta><hr><a-sec><p id="7.20.1"><a-v>ततो वित्रासयन्मर्त्यान्पृथिव्यां राक्षसाधिपः।</a-v><a-v>आससाद घने तस्मिन्नारदं मुनिसत्तमम्॥ १</a-v></p>
<p id="7.20.2"><a-v>नारदस्तु महातेजा देवर्षिरमितप्रभः।</a-v><a-v>अब्रवीन्मेघपृष्ठस्थो रावणं पुष्पके स्थितम्॥ २</a-v></p>
<p id="7.20.3"><a-v>राक्षसाधिपते सौम्य तिष्ठ विश्रवसः सुत।</a-v><a-v>प्रीतोऽस्म्यभिजनोपेत विक्रमैरूर्जितैस्तव॥ ३</a-v></p>
<p id="7.20.4"><a-v>विष्णुना दैत्यघातैश्च तार्क्ष्यस्योरगधर्षणैः।</a-v><a-v>त्वया समरमर्दैश्च भृशं हि परितोषितः॥ ४</a-v></p>
<p id="7.20.5"><a-v>किंचिद्वक्ष्यामि तावत्ते श्रोतव्यं श्रोष्यसे यदि।</a-v><a-v>श्रुत्वा चानन्तरं कार्यं त्वया राक्षसपुंगव॥ ५</a-v></p>
<p id="7.20.6"><a-v>किमयं वध्यते लोकस्त्वयावध्येन दैवतैः।</a-v><a-v>हत एव ह्ययं लोको यदा मृत्युवशं गतः॥ ६</a-v></p>
<p id="7.20.7"><a-v>पश्य तावन्महाबाहो राक्षसेश्वरमानुषम्।</a-v><a-v>लोकमेनं विचित्रार्थं यस्य न ज्ञायते गतिः॥ ७</a-v></p>
<p id="7.20.8"><a-v>क्वचिद्वादित्रनृत्तानि सेव्यन्ते मुदितैर्जनैः।</a-v><a-v>रुद्यते चापरैरार्तैर्धाराश्रुनयनाननैः॥ ८</a-v></p>
<p id="7.20.9"><a-v>माता पितृसुतस्नेहैर्भार्या बन्धुमनोरमैः।</a-v><a-v>मोहेनायं जनो ध्वस्तः क्लेशं स्वं नावबुध्यते॥ ९</a-v></p>
<p id="7.20.10"><a-v>तत्किमेवं परिक्लिश्य लोकं मोहनिराकृतम्।</a-v><a-v>जित एव त्वया सौम्य मर्त्यलोको न संशयः॥ १०</a-v></p>
<p id="7.20.11"><a-v>एवमुक्तस्तु लङ्केशो दीप्यमान इवौजसा।</a-v><a-v>अब्रवीन्नारदं तत्र संप्रहस्याभिवाद्य च॥ ११</a-v></p>
<p id="7.20.12"><a-v>महर्षे देवगन्धर्वविहार समरप्रिय।</a-v><a-v>अहं खलूद्यतो गन्तुं विजयार्थी रसातलम्॥ १२</a-v></p>
<p id="7.20.13"><a-v>ततो लोकत्रयं जित्वा स्थाप्य नागान्सुरान्वशे।</a-v><a-v>समुद्रममृतार्थं वै मथिष्यामि रसालयम्॥ १३</a-v></p>
<p id="7.20.14"><a-v>अथाब्रवीद्दशग्रीवं नारदो भगवानृषिः।</a-v><a-v>क्व खल्विदानीं मार्गेण त्वयानेन गमिष्यते॥ १४</a-v></p>
<p id="7.20.15"><a-v>अयं खलु सुदुर्गम्यः पितृराज्ञः पुरं प्रति।</a-v><a-v>मार्गो गच्छति दुर्धर्षो यमस्यामित्रकर्शन॥ १५</a-v></p>
<p id="7.20.16"><a-v>स तु शारदमेघाभं मुक्त्वा हासं दशाननः।</a-v><a-v>उवाच कृतमित्येव वचनं चेदमब्रवीत्॥ १६</a-v></p>
<p id="7.20.17"><a-v>तस्मादेष महाब्रह्मन्वैवस्वतवधोद्यतः।</a-v><a-v>गच्छामि दक्षिणामाशां यत्र सूर्यात्मजो नृपः॥ १७</a-v></p>
<p id="7.20.18"><a-v>मया हि भगवन्क्रोधात्प्रतिज्ञातं रणार्थिना।</a-v><a-v>अवजेष्यामि चतुरो लोकपालानिति प्रभो॥ १८</a-v></p>
<p id="7.20.19"><a-v>तेनैष प्रस्थितोऽहं वै पितृराजपुरं प्रति।</a-v><a-v>प्राणिसंक्लेशकर्तारं योजयिष्यामि मृत्युना॥ १९</a-v></p>
<p id="7.20.20"><a-v>एवमुक्त्वा दशग्रीवो मुनिं तमभिवाद्य च।</a-v><a-v>प्रययौ दक्षिणामाशां प्रहृष्टैः सह मन्त्रिभिः॥ २०</a-v></p>
<p id="7.20.21"><a-v>नारदस्तु महातेजा मुहूर्तं ध्यानमास्थितः।</a-v><a-v>चिन्तयामास विप्रेन्द्रो विधूम इव पावकः॥ २१</a-v></p>
<p id="7.20.22"><a-v>येन लोकास्त्रयः सेन्द्राः क्लिश्यन्ते सचराचराः।</a-v><a-v>क्षीणे चायुषि धर्मे च स कालो हिंस्यते कथम्॥ २२</a-v></p>
<p id="7.20.23"><a-v>यस्य नित्यं त्रयो लोका विद्रवन्ति भयार्दिताः।</a-v><a-v>तं कथं राक्षसेन्द्रोऽसौ स्वयमेवाभिगच्छति॥ २३</a-v></p>
<p id="7.20.24"><a-v>यो विधाता च धाता च सुकृते दुष्कृते यथा।</a-v><a-v>त्रैलोक्यं विजितं येन तं कथं नु विजेष्यति॥ २४</a-v></p>
<p id="7.20.25"><a-v>अपरं किं नु कृत्वैवं विधानं संविधास्यति।</a-v><a-v>कौतूहलसमुत्पन्नो यास्यामि यमसादनम्॥ २५</a-v></p>
<p><a-v>इति श्रीरामायणे उत्तरकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
