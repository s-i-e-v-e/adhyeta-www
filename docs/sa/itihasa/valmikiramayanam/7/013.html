<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/013.sxml"><a-title>वाल्मीकिरामायणम् उत्तरकाण्डम् १३ सर्गः</a-title><a-meta>
<p>Unique Words: 365</p>
</a-meta><hr><a-sec><p id="7.13.1"><a-v>अथ लोकेश्वरोत्सृष्टा तत्र कालेन केनचित्।</a-v><a-v>निद्रा समभवत्तीव्रा कुम्भकर्णस्य रूपिणी॥ १</a-v></p>
<p id="7.13.2"><a-v>ततो भ्रातरमासीनं कुम्भकर्णोऽब्रवीद्वचः।</a-v><a-v>निद्रा मां बाधते राजन्कारयस्व ममालयम्॥ २</a-v></p>
<p id="7.13.3"><a-v>विनियुक्तास्ततो राज्ञा शिल्पिनो विश्वकर्मवत्।</a-v><a-v>अकुर्वन्कुम्भकर्णस्य कैलाससममालयम्॥ ३</a-v></p>
<p id="7.13.4"><a-v>विस्तीर्णं योजनं शुभ्रं ततो द्विगुणमायतम्।</a-v><a-v>दर्शनीयं निराबाधं कुम्भकर्णस्य चक्रिरे॥ ४</a-v></p>
<p id="7.13.5"><a-v>स्फाटिकैः काञ्चनैश्चित्रैः स्तम्भैः सर्वत्र शोभितम्।</a-v><a-v>वैदूर्यकृतशोभं च किङ्किणीजालकं तथा॥ ५</a-v></p>
<p id="7.13.6"><a-v>दन्ततोरणविन्यस्तं वज्रस्फटिकवेदिकम्।</a-v><a-v>सर्वर्तुसुखदं नित्यं मेरोः पुण्यां गुहामिव॥ ६</a-v></p>
<p id="7.13.7"><a-v>तत्र निद्रां समाविष्टः कुम्भकर्णो निशाचरः।</a-v><a-v>बहून्यब्दसहस्राणि शयानो नावबुध्यते॥ ७</a-v></p>
<p id="7.13.8"><a-v>निद्राभिभूते तु तदा कुम्भकर्णे दशाननः।</a-v><a-v>देवर्षियक्षगन्धर्वान्बाधते स्म स नित्यशः॥ ८</a-v></p>
<p id="7.13.9"><a-v>उद्यानानि विचित्राणि नन्दनादीनि यानि च।</a-v><a-v>तानि गत्वा सुसंक्रुद्धो भिनत्ति स्म दशाननः॥ ९</a-v></p>
<p id="7.13.10"><a-v>नदीं गज इव क्रीडन्वृक्षान्वायुरिव क्षिपन्।</a-v><a-v>नगान्वज्र इव सृष्टो विध्वंसयति नित्यशः॥ १०</a-v></p>
<p id="7.13.11"><a-v>तथा वृत्तं तु विज्ञाय दशग्रीवं धनेश्वरः।</a-v><a-v>कुलानुरूपं धर्मज्ञ वृत्तं संस्मृत्य चात्मनः॥ ११</a-v></p>
<p id="7.13.12"><a-v>सौभ्रात्रदर्शनार्थं तु दूतं वैश्वरणस्तदा।</a-v><a-v>लङ्कां संप्रेषयामास दशग्रीवस्य वै हितम्॥ १२</a-v></p>
<p id="7.13.13"><a-v>स गत्वा नगरीं लङ्कामाससाद विभीषणम्।</a-v><a-v>मानितस्तेन धर्मेण पृष्टश्चागमनं प्रति॥ १३</a-v></p>
<p id="7.13.14"><a-v>पृष्ट्वा च कुशलं राज्ञो ज्ञातीनपि च बान्धवान्।</a-v><a-v>सभायां दर्शयामास तमासीनं दशाननम्॥ १४</a-v></p>
<p id="7.13.15"><a-v>स दृष्ट्वा तत्र राजानं दीप्यमानं स्वतेजसा।</a-v><a-v>जयेन चाभिसंपूज्य तूष्णीमासीन्मुहूर्तकम्॥ १५</a-v></p>
<p id="7.13.16"><a-v>तस्योपनीते पर्यङ्के वरास्तरणसंवृते।</a-v><a-v>उपविश्य दशग्रीवं दूतो वाक्यमथाब्रवीत्॥ १६</a-v></p>
<p id="7.13.17"><a-v>राजन्वदामि ते सर्वं भ्राता तव यदब्रवीत्।</a-v><a-v>उभयोः सदृशं सौम्य वृत्तस्य च कुलस्य च॥ १७</a-v></p>
<p id="7.13.18"><a-v>साधु पर्याप्तमेतावत्कृतश्चारित्रसंग्रहः।</a-v><a-v>साधु धर्मे व्यवस्थानं क्रियतां यदि शक्यते॥ १८</a-v></p>
<p id="7.13.19"><a-v>दृष्टं मे नन्दनं भग्नमृषयो निहताः श्रुताः।</a-v><a-v>देवानां तु समुद्योगस्त्वत्तो राजञ्श्रुतश्च मे॥ १९</a-v></p>
<p id="7.13.20"><a-v>निराकृतश्च बहुशस्त्वयाहं राक्षसाधिप।</a-v><a-v>अपराद्धा हि बाल्याच्च रक्षणीयाः स्वबान्धवाः॥ २०</a-v></p>
<p id="7.13.21"><a-v>अहं तु हिमवत्पृष्ठं गतो धर्ममुपासितुम्।</a-v><a-v>रौद्रं व्रतं समास्थाय नियतो नियतेन्द्रियः॥ २१</a-v></p>
<p id="7.13.22"><a-v>तत्र देवो मया दृष्टः सह देव्योमया प्रभुः।</a-v><a-v>सव्यं चक्षुर्मया चैव तत्र देव्यां निपातितम्॥ २२</a-v></p>
<p id="7.13.23"><a-v>का न्वियं स्यादिति शुभा न खल्वन्येन हेतुना।</a-v><a-v>रूपं ह्यनुपमं कृत्वा तत्र क्रीडति पार्वती॥ २३</a-v></p>
<p id="7.13.24"><a-v>ततो देव्याः प्रभावेन दग्धं सव्यं ममेक्षणम्।</a-v><a-v>रेणुध्वस्तमिव ज्योतिः पिङ्गलत्वमुपागतम्॥ २४</a-v></p>
<p id="7.13.25"><a-v>ततोऽहमन्यद्विस्तीर्णं गत्वा तस्य गिरेस्तटम्।</a-v><a-v>पूर्णं वर्षशतान्यष्टौ समवाप महाव्रतम्॥ २५</a-v></p>
<p id="7.13.26"><a-v>समाप्ते नियमे तस्मिंस्तत्र देवो महेश्वरः।</a-v><a-v>प्रीतः प्रीतेन मनसा प्राह वाक्यमिदं प्रभुः॥ २६</a-v></p>
<p id="7.13.27"><a-v>प्रीतोऽस्मि तव धर्मज्ञ तपसानेन सुव्रत।</a-v><a-v>मया चैतद्व्रतं चीर्णं त्वया चैव धनाधिप॥ २७</a-v></p>
<p id="7.13.28"><a-v>तृतीयः पुरुषो नास्ति यश्चरेद्व्रतमीदृशम्।</a-v><a-v>व्रतं सुदुश्चरं ह्येतन्मयैवोत्पादितं पुरा॥ २८</a-v></p>
<p id="7.13.29"><a-v>तत्सखित्वं मया सार्धं रोचयस्व धनेश्वर।</a-v><a-v>तपसा निर्जितत्वाद्धि सखा भव ममानघ॥ २९</a-v></p>
<p id="7.13.30"><a-v>देव्या दग्धं प्रभावेन यच्च साव्यं तवेक्षणम्।</a-v><a-v>एकाक्षि पिङ्गलेत्येव नाम स्थास्यति शाश्वतम्॥ ३०</a-v></p>
<p id="7.13.31"><a-v>एवं तेन सखित्वं च प्राप्यानुज्ञां च शंकरात्।</a-v><a-v>आगम्य च श्रुतोऽयं मे तव पापविनिश्चयः॥ ३१</a-v></p>
<p id="7.13.32"><a-v>तदधर्मिष्ठसंयोगान्निवर्त कुलदूषण।</a-v><a-v>चिन्त्यते हि वधोपायः सर्षिसंघैः सुरैस्तव॥ ३२</a-v></p>
<p id="7.13.33"><a-v>एवमुक्तो दशग्रीवः क्रुद्धः संरक्तलोचनः।</a-v><a-v>हस्तान्दन्तांश संपीड्य वाक्यमेतदुवाच ह॥ ३३</a-v></p>
<p id="7.13.34"><a-v>विज्ञातं ते मया दूत वाक्यं यत्त्वं प्रभाषसे।</a-v><a-v>नैव त्वमसि नैवासौ भ्रात्रा येनासि प्रेषितः॥ ३४</a-v></p>
<p id="7.13.35"><a-v>हितं न स ममैतद्धि ब्रवीति धनरक्षकः।</a-v><a-v>महेश्वरसखित्वं तु मूढ श्रावयसे किल॥ ३५</a-v></p>
<p id="7.13.36"><a-v>न हन्तव्यो गुरुर्ज्येष्ठो ममायमिति मन्यते।</a-v><a-v>तस्य त्विदानीं श्रुत्वा मे वाक्यमेषा कृता मतिः॥ ३६</a-v></p>
<p id="7.13.37"><a-v>त्रीँल्लोकानपि जेष्यामि बाहुवीर्यमुपाश्रितः।</a-v><a-v>एतन्मुहूर्तमेषोऽहं तस्यैकस्य कृते च वै।</a-v><a-v>चतुरो लोकपालांस्तान्नयिष्यामि यमक्षयम्॥ ३७</a-v></p>
<p id="7.13.38"><a-v>एवमुक्त्वा तु लङ्केशो दूतं खड्गेन जघ्निवान्।</a-v><a-v>ददौ भक्षयितुं ह्येनं राक्षसानां दुरात्मनाम्॥ ३८</a-v></p>
<p id="7.13.39"><a-v>ततः कृतस्वस्त्ययनो रथमारुह्य रावणः।</a-v><a-v>त्रैलोक्यविजयाकाङ्क्षी ययौ तत्र धनेश्वरः॥ ३९</a-v></p>
<p><a-v>इति श्रीरामायणे उत्तरकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
