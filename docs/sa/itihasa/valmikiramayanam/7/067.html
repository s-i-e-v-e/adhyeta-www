<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/067.sxml"><a-title>वाल्मीकिरामायणम् उत्तरकाण्डम् ६७ सर्गः</a-title><a-meta>
<p>Unique Words: 182</p>
</a-meta><hr><a-sec><p id="7.67.1"><a-v>तस्य तद्वचनं श्रुत्वा रामस्याक्लिष्टकर्मणः।</a-v><a-v>अवाक्शिरास्तथाभूतो वाक्यमेतदुवाच ह॥ १</a-v></p>
<p id="7.67.2"><a-v>शूद्रयोन्यां प्रसूतोऽस्मि तप उग्रं समास्थितः।</a-v><a-v>देवत्वं प्रार्थये राम सशरीरो महायशः॥ २</a-v></p>
<p id="7.67.3"><a-v>न मिथ्याहं वदे राजन्देवलोकजिगीषया।</a-v><a-v>शूद्रं मां विद्धि काकुत्स्थ शम्बूकं नाम नामतः॥ ३</a-v></p>
<p id="7.67.4"><a-v>भाषतस्तस्य शूद्रस्य खड्गं सुरुचिरप्रभम्।</a-v><a-v>निष्कृष्य कोशाद्विमलं शिरश्चिच्छेद राघवः॥ ४</a-v></p>
<p id="7.67.5"><a-v>तस्मिन्मुहूर्ते बालोऽसौ जीवेन समयुज्यत॥ ५</a-v></p>
<p id="7.67.6"><a-v>ततोऽगस्त्याश्रमपदं रामः कमललोचनः।</a-v><a-v>स गत्वा विनयेनैव तं नत्वा मुमुदे सुखी॥ ६</a-v></p>
<p id="7.67.7"><a-v>सोऽभिवाद्य महात्मानं ज्वलन्तमिव तेजसा।</a-v><a-v>आतिथ्यं परमं प्राप्य निषसाद नराधिपः॥ ७</a-v></p>
<p id="7.67.8"><a-v>तमुवाच महातेजाः कुम्भयोनिर्महातपाः।</a-v><a-v>स्वागतं ते नरश्रेष्ठ दिष्ट्या प्राप्तोऽसि राघव॥ ८</a-v></p>
<p id="7.67.9"><a-v>त्वं मे बहुमतो राम गुणैर्बहुभिरुत्तमैः।</a-v><a-v>अतिथिः पूजनीयश्च मम राजन्हृदि स्थितः॥ ९</a-v></p>
<p id="7.67.10"><a-v>सुरा हि कथयन्ति त्वामागतं शूद्रघातिनम्।</a-v><a-v>ब्राह्मणस्य तु धर्मेण त्वया जीवापितः सुतः॥ १०</a-v></p>
<p id="7.67.11"><a-v>उष्यतां चेह रजनीं सकाशे मम राघव।</a-v><a-v>प्रभाते पुष्पकेण त्वं गन्ता स्वपुरमेव हि॥ ११</a-v></p>
<p id="7.67.12"><a-v>इदं चाभरणं सौम्य निर्मितं विश्वकर्मणा।</a-v><a-v>दिव्यं दिव्येन वपुषा दीप्यमानं स्वतेजसा।</a-v><a-v>प्रतिगृह्णीष्व काकुत्स्थ मत्प्रियं कुरु राघव॥ १२</a-v></p>
<p id="7.67.13"><a-v>दत्तस्य हि पुनर्दानं सुमहत्फलमुच्यते।</a-v><a-v>तस्मात्प्रदास्ये विधिवत्तत्प्रतीच्छ नरर्षभ॥ १३</a-v></p>
<p id="7.67.14"><a-v>तद्रामः प्रतिजग्राह मुनेस्तस्य महात्मनः।</a-v><a-v>दिव्यमाभरणं चित्रं प्रदीप्तमिव भास्करम्॥ १४</a-v></p>
<p id="7.67.15"><a-v>प्रतिगृह्य ततो रामस्तदाभरणमुत्तमम्।</a-v><a-v>आगमं तस्य दिव्यस्य प्रष्टुमेवोपचक्रमे॥ १५</a-v></p>
<p id="7.67.16"><a-v>अत्यद्भुतमिदं ब्रह्मन्वपुषा युक्तमुत्तमम्।</a-v><a-v>कथं भगवता प्राप्तं कुतो वा केन वाहृतम्॥ १६</a-v></p>
<p id="7.67.17"><a-v>कुतूहलतया ब्रह्मन्पृच्छामि त्वां महायशः।</a-v><a-v>आश्चर्याणां बहूनां हि निधिः परमको भवान्॥ १७</a-v></p>
<p id="7.67.18"><a-v>एवं ब्रुवति काकुत्स्थे मुनिर्वाक्यमथाब्रवीत्।</a-v><a-v>शृणु राम यथावृत्तं पुरा त्रेतायुगे गते॥ १८</a-v></p>
<p><a-v>इति श्रीरामायणे उत्तरकाण्डे सप्तषष्टितमः सर्गः ॥ ६७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
