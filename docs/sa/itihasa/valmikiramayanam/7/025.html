<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/025.sxml"><a-title>वाल्मीकिरामायणम् उत्तरकाण्डम् २५ सर्गः</a-title><a-meta>
<p>Unique Words: 432</p>
</a-meta><hr><a-sec><p id="7.25.1"><a-v>स तु दत्त्वा दशग्रीवो वनं घोरं खरस्य तत्।</a-v><a-v>भगिनीं च समाश्वास्य हृष्टः स्वस्थतरोऽभवत्॥ १</a-v></p>
<p id="7.25.2"><a-v>ततो निकुम्भिला नाम लङ्कायाः काननं महत्।</a-v><a-v>महात्मा राक्षसेन्द्रस्तत्प्रविवेश सहानुगः॥ २</a-v></p>
<p id="7.25.3"><a-v>तत्र यूपशताकीर्णं सौम्यचैत्योपशोभितम्।</a-v><a-v>ददर्श विष्ठितं यज्ञं संप्रदीप्तमिव श्रिया॥ ३</a-v></p>
<p id="7.25.4"><a-v>ततः कृष्णाजिनधरं कमण्डलुशिखाध्वजम्।</a-v><a-v>ददर्श स्वसुतं तत्र मेघनादमरिंदमम्॥ ४</a-v></p>
<p id="7.25.5"><a-v>रक्षःपतिः समासाद्य समाश्लिष्य च बाहुभिः।</a-v><a-v>अब्रवीत्किमिदं वत्स वर्तते तद्ब्रवीहि मे॥ ५</a-v></p>
<p id="7.25.6"><a-v>उशना त्वब्रवीत्तत्र गुरुर्यज्ञसमृद्धये।</a-v><a-v>रावणं राक्षसश्रेष्ठं द्विजश्रेष्ठो महातपाः॥ ६</a-v></p>
<p id="7.25.7"><a-v>अहमाख्यामि ते राजञ्श्रूयतां सर्वमेव च।</a-v><a-v>यज्ञास्ते सप्त पुत्रेण प्राप्ताः सुबहुविस्तराः॥ ७</a-v></p>
<p id="7.25.8"><a-v>अग्निष्टोमोऽश्वमेधश्च यज्ञो बहुसुवर्णकः।</a-v><a-v>राजसूयस्तथा यज्ञो गोमेधो वैष्णवस्तथा॥ ८</a-v></p>
<p id="7.25.9"><a-v>माहेश्वरे प्रवृत्ते तु यज्ञे पुम्भिः सुदुर्लभे।</a-v><a-v>वरांस्ते लब्धवान्पुत्रः साक्षात्पशुपतेरिह॥ ९</a-v></p>
<p id="7.25.10"><a-v>कामगं स्यन्दनं दिव्यमन्तरिक्षचरं ध्रुवम्।</a-v><a-v>मायां च तामसीं नाम यया संपद्यते तमः॥ १०</a-v></p>
<p id="7.25.11"><a-v>एतया किल संग्रामे मायया राक्षसेश्वर।</a-v><a-v>प्रयुद्धस्य गतिः शक्या न हि ज्ञातुं सुरासुरैः॥ ११</a-v></p>
<p id="7.25.12"><a-v>अक्षयाविषुधी बाणैश्चापं चापि सुदुर्जयम्।</a-v><a-v>अस्त्रं च बलवत्सौम्य शत्रुविध्वंसनं रणे॥ १२</a-v></p>
<p id="7.25.13"><a-v>एतान्सर्वान्वराँल्लब्ध्वा पुत्रस्तेऽयं दशानन।</a-v><a-v>अद्य यज्ञसमाप्तौ च त्वत्प्रतीक्षः स्थितो अहम्॥ १३</a-v></p>
<p id="7.25.14"><a-v>ततोऽब्रवीद्दशग्रीवो न शोभनमिदं कृतम्।</a-v><a-v>पूजिताः शत्रवो यस्माद्द्रव्यैरिन्द्रपुरोगमाः॥ १४</a-v></p>
<p id="7.25.15"><a-v>एहीदानीं कृतं यद्धि तदकर्तुं न शक्यते।</a-v><a-v>आगच्छ सौम्य गच्छामः स्वमेव भवनं प्रति॥ १५</a-v></p>
<p id="7.25.16"><a-v>ततो गत्वा दशग्रीवः सपुत्रः सविभीषणः।</a-v><a-v>स्त्रियोऽवतारयामास सर्वास्ता बाष्पविक्लवाः॥ १६</a-v></p>
<p id="7.25.17"><a-v>लक्षिण्यो रत्नबूताश्च देवदानवरक्षसाम्।</a-v><a-v>नानाभूषणसंपन्ना ज्वलन्त्यः स्वेन तेजसा॥ १७</a-v></p>
<p id="7.25.18"><a-v>विभीषणस्तु ता नारीर्दृष्ट्वा शोकसमाकुलाः।</a-v><a-v>तस्य तां च मतिं ज्ञात्वा धर्मात्मा वाक्यमब्रवीत्॥ १८</a-v></p>
<p id="7.25.19"><a-v>ईदृशैस्तैः समाचारैर्यशोऽर्थकुलनाशनैः।</a-v><a-v>धर्षणं प्राणिनां दत्त्वा स्वमतेन विचेष्टसे॥ १९</a-v></p>
<p id="7.25.20"><a-v>ज्ञातीन्वै धर्षयित्वेमास्त्वयानीता वराङ्गनाः।</a-v><a-v>त्वामतिक्रम्य मधुना राजन्कुम्भीनसी हृता॥ २०</a-v></p>
<p id="7.25.21"><a-v>रावणस्त्वब्रवीद्वाक्यं नावगच्छामि किं त्विदम्।</a-v><a-v>को वायं यस्त्वयाख्यातो मधुरित्येव नामतः॥ २१</a-v></p>
<p id="7.25.22"><a-v>विभीषणस्तु संक्रुद्धो भ्रातरं वाक्यमब्रवीत्।</a-v><a-v>श्रूयतामस्य पापस्य कर्मणः फलमागतम्॥ २२</a-v></p>
<p id="7.25.23"><a-v>मातामहस्य योऽस्माकं ज्येष्ठो भ्राता सुमालिनः।</a-v><a-v>माल्यवानिति विख्यातो वृद्धप्राज्ञो निशाचरः॥ २३</a-v></p>
<p id="7.25.24"><a-v>पितुर्ज्येष्ठो जनन्याश्च अस्माकं त्वार्यकोऽभवत्।</a-v><a-v>तस्य कुम्भीनसी नाम दुहितुर्दुहिताभवत्॥ २४</a-v></p>
<p id="7.25.25"><a-v>मातृष्वसुरथास्माकं सा कन्या चानलोद्भवा।</a-v><a-v>भवत्यस्माकमेषा वै भ्रातॄणां धर्मतः स्वसा॥ २५</a-v></p>
<p id="7.25.26"><a-v>सा हृता मधुना राजन्राक्षसेन बलीयसा।</a-v><a-v>यज्ञप्रवृत्ते पुत्रे ते मयि चान्तर्जलोषिते॥ २६</a-v></p>
<p id="7.25.27"><a-v>निहत्य राक्षसश्रेष्ठानमात्यांस्तव संमतान्।</a-v><a-v>धर्षयित्वा हृता राजन्गुप्ता ह्यन्तःपुरे तव॥ २७</a-v></p>
<p id="7.25.28"><a-v>श्रुत्वा त्वेतन्महाराज क्षान्तमेव हतो न सः।</a-v><a-v>यस्मादवश्यं दातव्या कन्या भर्त्रे हि दातृभिः।</a-v><a-v>अस्मिन्नेवाभिसंप्राप्तं लोके विदितमस्तु ते॥ २८</a-v></p>
<p id="7.25.29"><a-v>ततोऽब्रवीद्दशग्रीवः क्रुद्धः संरक्तलोचनः।</a-v><a-v>कल्प्यतां मे रथः शीघ्रं शूराः सज्जीभवन्तु च॥ २९</a-v></p>
<p id="7.25.30"><a-v>भ्राता मे कुम्भकर्णश्च ये च मुख्या निशाचराः।</a-v><a-v>वाहनान्यधिरोहन्तु नानाप्रहरणायुधाः॥ ३०</a-v></p>
<p id="7.25.31"><a-v>अद्य तं समरे हत्वा मधुं रावणनिर्भयम्।</a-v><a-v>इन्द्रलोकं गमिष्यामि युद्धकाङ्क्षी सुहृद्वृतः॥ ३१</a-v></p>
<p id="7.25.32"><a-v>ततो विजित्य त्रिदिवं वशे स्थाप्य पुरंदरम्।</a-v><a-v>निर्वृतो विहरिष्यामि त्रैलोक्यैश्वर्यशोभितः॥ ३२</a-v></p>
<p id="7.25.33"><a-v>अक्षौहिणीसहस्राणि चत्वार्युग्राणि रक्षसाम्।</a-v><a-v>नानाप्रहरणान्याशु निर्ययुर्युद्धकाङ्क्षिणाम्॥ ३३</a-v></p>
<p id="7.25.34"><a-v>इन्द्रजित्त्वग्रतः सैन्यं सैनिकान्परिगृह्य च।</a-v><a-v>रावणो मध्यतः शूरः कुम्भकर्णश्च पृष्ठतः॥ ३४</a-v></p>
<p id="7.25.35"><a-v>विभीषणस्तु धर्मात्मा लङ्कायां धर्ममाचरत्।</a-v><a-v>ते तु सर्वे महाभागा ययुर्मधुपुरं प्रति॥ ३५</a-v></p>
<p id="7.25.36"><a-v>रथैर्नागैः खरैरुष्ट्रैर्हयैर्दीप्तैर्महोरगैः।</a-v><a-v>राक्षसाः प्रययुः सर्वे कृत्वाकाशं निरन्तरम्॥ ३६</a-v></p>
<p id="7.25.37"><a-v>दैत्याश्च शतशस्तत्र कृतवैराः सुरैः सह।</a-v><a-v>रावणं प्रेक्ष्य गच्छन्तमन्वगच्छन्त पृष्ठतः॥ ३७</a-v></p>
<p id="7.25.38"><a-v>स तु गत्वा मधुपुरं प्रविश्य च दशाननः।</a-v><a-v>न ददर्श मधुं तत्र भगिनीं तत्र दृष्टवान्॥ ३८</a-v></p>
<p id="7.25.39"><a-v>सा प्रह्वा प्राञ्जलिर्भूत्वा शिरसा पादयोर्गता।</a-v><a-v>तस्य राक्षसराजस्य त्रस्ता कुम्भीनसी स्वसा॥ ३९</a-v></p>
<p id="7.25.40"><a-v>तां समुत्थापयामास न भेतव्यमिति ब्रुवन्।</a-v><a-v>रावणो राक्षसश्रेष्ठः किं चापि करवाणि ते॥ ४०</a-v></p>
<p id="7.25.41"><a-v>साब्रवीद्यदि मे राजन्प्रसन्नस्त्वं महाबल।</a-v><a-v>भर्तारं न ममेहाद्य हन्तुमर्हसि मानद॥ ४१</a-v></p>
<p id="7.25.42"><a-v>सत्यवाग्भव राजेन्द्र मामवेक्षस्व याचतीम्।</a-v><a-v>त्वया ह्युक्तं महाबाहो न भेतव्यमिति स्वयम्॥ ४२</a-v></p>
<p id="7.25.43"><a-v>रावणस्त्वब्रवीद्धृष्टः स्वसारं तत्र संस्थिताम्।</a-v><a-v>क्व चासौ तव भर्ता वै मम शीघ्रं निवेद्यताम्॥ ४३</a-v></p>
<p id="7.25.44"><a-v>सह तेन गमिष्यामि सुरलोकं जयाय वै।</a-v><a-v>तव कारुण्यसौहार्दान्निवृत्तोऽस्मि मधोर्वधात्॥ ४४</a-v></p>
<p id="7.25.45"><a-v>इत्युक्ता सा प्रसुप्तं तं समुत्थाप्य निशाचरम्।</a-v><a-v>अब्रवीत्संप्रहृष्टेव राक्षसी सुविपश्चितम्॥ ४५</a-v></p>
<p id="7.25.46"><a-v>एष प्राप्तो दशग्रीवो मम भ्राता निशाचरः।</a-v><a-v>सुरलोकजयाकाङ्क्षी साहाय्ये त्वां वृणोति च॥ ४६</a-v></p>
<p id="7.25.47"><a-v>तदस्य त्वं सहायार्थं सबन्धुर्गच्छ राक्षस।</a-v><a-v>स्निग्धस्य भजमानस्य युक्तमर्थाय कल्पितुम्॥ ४७</a-v></p>
<p id="7.25.48"><a-v>तस्यास्तद्वचनं श्रुत्वा तथेत्याह मधुर्वचः।</a-v><a-v>ददर्श राक्षसश्रेष्ठं यथान्यायमुपेत्य सः॥ ४८</a-v></p>
<p id="7.25.49"><a-v>पूजयामास धर्मेण रावणं राक्षसाधिपम्।</a-v><a-v>प्राप्तपूजो दशग्रीवो मधुवेश्मनि वीर्यवान्।</a-v><a-v>तत्र चैकां निशामुष्य गमनायोपचक्रमे॥ ४९</a-v></p>
<p id="7.25.50"><a-v>ततः कैलासमासाद्य शैलं वैश्रवणालयम्।</a-v><a-v>राक्षसेन्द्रो महेन्द्राभः सेनामुपनिवेशयत्॥ ५०</a-v></p>
<p><a-v>इति श्रीरामायणे उत्तरकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
