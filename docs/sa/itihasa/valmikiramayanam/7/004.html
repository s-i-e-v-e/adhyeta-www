<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/004.sxml"><a-title>वाल्मीकिरामायणम् उत्तरकाण्डम् ४ सर्गः</a-title><a-meta>
<p>Unique Words: 282</p>
</a-meta><hr><a-sec><p id="7.4.1"><a-v>श्रुत्वागस्त्येरितं वाक्यं रामो विस्मयमागतः।</a-v><a-v>पूर्वमासीत्तु लङ्कायां रक्षसामिति संभवः॥ १</a-v></p>
<p id="7.4.2"><a-v>ततः शिरः कम्पयित्वा त्रेताग्निसमविग्रहम्।</a-v><a-v>अगस्त्यं तं मुहुर्दृष्ट्वा स्मयमानोऽभ्यभाषत॥ २</a-v></p>
<p id="7.4.3"><a-v>भगवन्पूर्वमप्येषा लङ्कासीत्पिशिताशिनाम्।</a-v><a-v>इतीदं भवतः श्रुत्वा विस्मयो जनितो मम॥ ३</a-v></p>
<p id="7.4.4"><a-v>पुलस्त्यवंशादुद्भूता राक्षसा इति नः श्रुतम्।</a-v><a-v>इदानीमन्यतश्चापि संभवः कीर्तितस्त्वया॥ ४</a-v></p>
<p id="7.4.5"><a-v>रावणात्कुम्भकर्णाच्च प्रहस्ताद्विकटादपि।</a-v><a-v>रावणस्य च पुत्रेभ्यः किं नु ते बलवत्तराः॥ ५</a-v></p>
<p id="7.4.6"><a-v>क एषां पूर्वको ब्रह्मन्किंनामा किंतपोबलः।</a-v><a-v>अपराधं च कं प्राप्य विष्णुना द्राविताः पुरा॥ ६</a-v></p>
<p id="7.4.7"><a-v>एतद्विस्तरतः सर्वं कथयस्व ममानघ।</a-v><a-v>कौतूहलं कृतं मह्यं नुद भानुर्यथा तमः॥ ७</a-v></p>
<p id="7.4.8"><a-v>राघवस्य तु तच्छ्रुत्वा संस्कारालंकृतं वचः।</a-v><a-v>ईषद्विस्मयमानस्तमगस्त्यः प्राह राघवम्॥ ८</a-v></p>
<p id="7.4.9"><a-v>प्रजापतिः पुरा सृष्ट्वा अपः सलिलसंभवः।</a-v><a-v>तासां गोपायने सत्त्वानसृजत्पद्मसंभवः॥ ९</a-v></p>
<p id="7.4.10"><a-v>ते सत्त्वाः सत्त्वकर्तारं विनीतवदुपस्थिताः।</a-v><a-v>किं कुर्म इति भाषन्तः क्षुत्पिपासाभयार्दिताः॥ १०</a-v></p>
<p id="7.4.11"><a-v>प्रजापतिस्तु तान्याह सत्त्वानि प्रहसन्निव।</a-v><a-v>आभाष्य वाचा यत्नेन रक्षध्वमिति मानदः॥ ११</a-v></p>
<p id="7.4.12"><a-v>रक्षाम इति तत्रान्यैर्यक्षामेति तथापरैः।</a-v><a-v>भुङ्क्षिताभुङ्क्षितैरुक्तस्ततस्तानाह भूतकृत्॥ १२</a-v></p>
<p id="7.4.13"><a-v>रक्षाम इति यैरुक्तं राक्षसास्ते भवन्तु वः।</a-v><a-v>यक्षाम इति यैरुक्तं ते वै यक्षा भवन्तु वः॥ १३</a-v></p>
<p id="7.4.14"><a-v>तत्र हेतिः प्रहेतिश्च भ्रातरौ राक्षसर्षभौ।</a-v><a-v>मधुकैटभसंकाशौ बभूवतुररिंदमौ॥ १४</a-v></p>
<p id="7.4.15"><a-v>प्रहेतिर्धार्मिकस्तत्र न दारान्सोऽभिकाङ्क्षति।</a-v><a-v>हेतिर्दारक्रियार्थं तु यत्नं परमथाकरोत्॥ १५</a-v></p>
<p id="7.4.16"><a-v>स कालभगिनीं कन्यां भयां नाम भयावहाम्।</a-v><a-v>उदावहदमेयात्मा स्वयमेव महामतिः॥ १६</a-v></p>
<p id="7.4.17"><a-v>स तस्यां जनयामास हेती राक्षसपुंगवः।</a-v><a-v>पुत्रं पुत्रवतां श्रेष्ठो विद्युत्केश इति श्रुतम्॥ १७</a-v></p>
<p id="7.4.18"><a-v>विद्युत्केशो हेतिपुत्रः प्रदीप्ताग्निसमप्रभः।</a-v><a-v>व्यवर्धत महातेजास्तोयमध्य इवाम्बुजम्॥ १८</a-v></p>
<p id="7.4.19"><a-v>स यदा यौवनं भद्रमनुप्राप्तो निशाचरः।</a-v><a-v>ततो दारक्रियां तस्य कर्तुं व्यवसितः पिता॥ १९</a-v></p>
<p id="7.4.20"><a-v>संध्यादुहितरं सोऽथ संध्यातुल्यां प्रभावतः।</a-v><a-v>वरयामास पुत्रार्थं हेती राक्षसपुंगवः॥ २०</a-v></p>
<p id="7.4.21"><a-v>अवश्यमेव दातव्या परस्मै सेति संध्यया।</a-v><a-v>चिन्तयित्वा सुता दत्ता विद्युत्केशाय राघव॥ २१</a-v></p>
<p id="7.4.22"><a-v>संध्यायास्तनयां लब्ध्वा विद्युत्केशो निशाचरः।</a-v><a-v>रमते स तया सार्धं पौलोम्या मघवानिव॥ २२</a-v></p>
<p id="7.4.23"><a-v>केनचित्त्वथ कालेन राम सालकटंकटा।</a-v><a-v>विद्युत्केशाद्गर्भमाप घनराजिरिवार्णवात्॥ २३</a-v></p>
<p id="7.4.24"><a-v>ततः सा राक्षसी गर्भं घनगर्भसमप्रभम्।</a-v><a-v>प्रसूता मन्दरं गत्वा गङ्गा गर्भमिवाग्निजम्॥ २४</a-v></p>
<p id="7.4.25"><a-v>तमुत्सृज्य तु सा गर्भं विद्युत्केशाद्रतार्थिनी।</a-v><a-v>रेमे सा पतिना सार्धं विस्मृत्य सुतमात्मजम्॥ २५</a-v></p>
<p id="7.4.26"><a-v>तयोत्सृष्टः स तु शिशुः शरदर्कसमद्युतिः।</a-v><a-v>पाणिमास्ये समाधाय रुरोद घनराडिव॥ २६</a-v></p>
<p id="7.4.27"><a-v>अथोपरिष्टाद्गच्छन्वै वृषभस्थो हरः प्रभुः।</a-v><a-v>अपश्यदुमया सार्धं रुदन्तं राक्षसात्मजम्॥ २७</a-v></p>
<p id="7.4.28"><a-v>कारुण्यभावात्पार्वत्या भवस्त्रिपुरहा ततः।</a-v><a-v>तं राक्षसात्मजं चक्रे मातुरेव वयःसमम्॥ २८</a-v></p>
<p id="7.4.29"><a-v>अमरं चैव तं कृत्वा महादेवोऽक्षयोऽव्ययः।</a-v><a-v>पुरमाकाशगं प्रादात्पार्वत्याः प्रियकाम्यया॥ २९</a-v></p>
<p id="7.4.30"><a-v>उमयापि वरो दत्तो राक्षसीनां नृपात्मज।</a-v><a-v>सद्योपलब्धिर्गर्भस्य प्रसूतिः सद्य एव च।</a-v><a-v>सद्य एव वयःप्राप्तिर्मातुरेव वयः समम्॥ ३०</a-v></p>
<p id="7.4.31"><a-v>ततः सुकेशो वरदानगर्वितः</a-v><a-v>श्रियं प्रभोः प्राप्य हरस्य पार्श्वतः।</a-v><a-v>चचार सर्वत्र महामतिः खगः</a-v><a-v>खगं पुरं प्राप्य पुरंदरो यथा॥ ३१</a-v></p>
<p><a-v>इति श्रीरामायणे उत्तरकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
