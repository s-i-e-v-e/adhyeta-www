<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/007.sxml"><a-title>वाल्मीकिरामायणम् उत्तरकाण्डम् ७ सर्गः</a-title><a-meta>
<p>Unique Words: 424</p>
</a-meta><hr><a-sec><p id="7.7.1"><a-v>नारायणगिरिं ते तु गर्जन्तो राक्षसाम्बुदाः।</a-v><a-v>अवर्षन्निषुवर्षेण वर्षेणाद्रिमिवाम्बुदाः॥ १</a-v></p>
<p id="7.7.2"><a-v>श्यामावदातस्तैर्विष्णुर्नीलैर्नक्तंचरोत्तमैः।</a-v><a-v>वृतोऽञ्जनगिरीवासीद्वर्षमाणैः पयोधरैः॥ २</a-v></p>
<p id="7.7.3"><a-v>शलभा इव केदारं मशका इव पर्वतम्।</a-v><a-v>यथामृतघटं जीवा मकरा इव चार्णवम्॥ ३</a-v></p>
<p id="7.7.4"><a-v>तथा रक्षोधनुर्मुक्ता वज्रानिलमनोजवाः।</a-v><a-v>हरिं विशन्ति स्म शरा लोकास्तमिव पर्यये॥ ४</a-v></p>
<p id="7.7.5"><a-v>स्यन्दनैः स्यन्दनगता गजैश्च गजधूर्गताः।</a-v><a-v>अश्वारोहाः सदश्वैश्च पादाताश्चाम्बरे चराः॥ ५</a-v></p>
<p id="7.7.6"><a-v>राक्षसेन्द्रा गिरिनिभाः शरशक्त्यृष्टितोमरैः।</a-v><a-v>निरुच्छ्वासं हरिं चक्रुः प्राणायाम इव द्विजम्॥ ६</a-v></p>
<p id="7.7.7"><a-v>निशाचरैस्तुद्यमानो मीनैरिव महातिमिः।</a-v><a-v>शार्ङ्गमायम्य गात्राणि राक्षसानां महाहवे॥ ७</a-v></p>
<p id="7.7.8"><a-v>शरैः पूर्णायतोत्सृष्टैर्वज्रवक्त्रैर्मनोजवैः।</a-v><a-v>चिच्छेद तिलशो विष्णुः शतशोऽथ सहस्रशः॥ ८</a-v></p>
<p id="7.7.9"><a-v>विद्राव्य शरवर्षं तं वर्षं वायुरिवोत्थितम्।</a-v><a-v>पाञ्चजन्यं महाशङ्खं प्रदध्मौ पुरुषोत्तमः॥ ९</a-v></p>
<p id="7.7.10"><a-v>सोऽम्बुजो हरिणा ध्मातः सर्वप्राणेन शङ्खराट्।</a-v><a-v>ररास भीमनिह्रादो युगान्ते जलदो यथा॥ १०</a-v></p>
<p id="7.7.11"><a-v>शङ्खराजरवः सोऽथ त्रासयामास राक्षसान्।</a-v><a-v>मृगराज इवारण्ये समदानिव कुञ्जरान्॥ ११</a-v></p>
<p id="7.7.12"><a-v>न शेकुरश्वाः संस्थातुं विमदाः कुञ्जराभवन्।</a-v><a-v>स्यन्दनेभ्यश्च्युता योधाः शङ्खरावितदुर्बलाः॥ १२</a-v></p>
<p id="7.7.13"><a-v>शार्ङ्गचापविनिर्मुक्ता वज्रतुल्याननाः शराः।</a-v><a-v>विदार्य तानि रक्षांसि सुपुङ्खा विविशुः क्षितिम्॥ १३</a-v></p>
<p id="7.7.14"><a-v>भिद्यमानाः शरैश्चान्ये नारायणधनुश्च्युतैः।</a-v><a-v>निपेतू राक्षसा भीमाः शैला वज्रहता इव॥ १४</a-v></p>
<p id="7.7.15"><a-v>व्रणैर्व्रणकरारीणामधोक्षजशरोद्भवैः।</a-v><a-v>असृक्क्षरन्ति धाराभिः स्वर्णधारामिवाचलाः॥ १५</a-v></p>
<p id="7.7.16"><a-v>शङ्खराजरवश्चापि शार्ङ्गचापरवस्तथा।</a-v><a-v>राक्षसानां रवांश्चापि ग्रसते वैष्णवो रवः॥ १६</a-v></p>
<p id="7.7.17"><a-v>सूर्यादिव करा घोरा ऊर्मयः सागरादिव।</a-v><a-v>पर्वतादिव नागेन्द्रा वार्योघा इव चाम्बुदात्॥ १७</a-v></p>
<p id="7.7.18"><a-v>तथा बाणा विनिर्मुक्ताः शार्ङ्गान्नरायणेरिताः।</a-v><a-v>निर्धावन्तीषवस्तूर्णं शतशोऽथ सहस्रशः॥ १८</a-v></p>
<p id="7.7.19"><a-v>शरभेण यथा सिंहाः सिंहेन द्विरदा यथा।</a-v><a-v>द्विरदेन यथा व्याघ्रा व्याघ्रेण द्वीपिनो यथा॥ १९</a-v></p>
<p id="7.7.20"><a-v>द्वीपिना च यथा श्वानः शुना मार्जारका यथा।</a-v><a-v>मार्जारेण यथा सर्पाः सर्पेण च यथाखवः॥ २०</a-v></p>
<p id="7.7.21"><a-v>तथा ते राक्षसा युद्धे विष्णुना प्रभविष्णुना।</a-v><a-v>द्रवन्ति द्राविताश्चैव शायिताश्च महीतले॥ २१</a-v></p>
<p id="7.7.22"><a-v>राक्षसानां सहस्राणि निहत्य मधुसूदनः।</a-v><a-v>वारिजं नादयामास तोयदं सुरराडिव॥ २२</a-v></p>
<p id="7.7.23"><a-v>नारायणशरग्रस्तं शङ्खनादसुविह्वलम्।</a-v><a-v>ययौ लङ्कामभिमुखं प्रभग्नं राक्षसं बलम्॥ २३</a-v></p>
<p id="7.7.24"><a-v>प्रभग्ने राक्षसबले नारायणशराहते।</a-v><a-v>सुमाली शरवर्षेण आववार रणे हरिम्॥ २४</a-v></p>
<p id="7.7.25"><a-v>उत्क्षिप्य हेमाभरणं करं करमिव द्विपः।</a-v><a-v>ररास राक्षसो हर्षात्सतडित्तोयदो यथा॥ २५</a-v></p>
<p id="7.7.26"><a-v>सुमालेर्नर्दतस्तस्य शिरो ज्वलितकुण्डलम्।</a-v><a-v>चिच्छेद यन्तुरश्वाश्च भ्रान्तास्तस्य तु रक्षसः॥ २६</a-v></p>
<p id="7.7.27"><a-v>तैरश्वैर्भ्राम्यते भ्रान्तैः सुमाली राक्षसेश्वरः।</a-v><a-v>इन्द्रियाश्वैर्यथा भ्रान्तैर्धृतिहीनो यथा नरः॥ २७</a-v></p>
<p id="7.7.28"><a-v>माली चाभ्यद्रवद्युद्धे प्रगृह्य सशरं धनुः।</a-v><a-v>मालेर्धनुश्च्युता बाणाः कार्तस्वरविभूषिताः।</a-v><a-v>विविशुर्हरिमासाद्य क्रौञ्चं पत्ररथा इव॥ २८</a-v></p>
<p id="7.7.29"><a-v>अर्द्यमानः शरैः सोऽथ मालिमुक्तैः सहस्रशः।</a-v><a-v>चुक्षुभे न रणे विष्णुर्जितेन्द्रिय इवाधिभिः॥ २९</a-v></p>
<p id="7.7.30"><a-v>अथ मौर्वी स्वनं कृत्वा भगवान्भूतभावनः।</a-v><a-v>मालिनं प्रति बाणौघान्ससर्जासिगदाधरः॥ ३०</a-v></p>
<p id="7.7.31"><a-v>ते मालिदेहमासाद्य वज्रविद्युत्प्रभाः शराः।</a-v><a-v>पिबन्ति रुधिरं तस्य नागा इव पुरामृतम्॥ ३१</a-v></p>
<p id="7.7.32"><a-v>मालिनं विमुखं कृत्वा मालिमौलिं हरिर्बलात्।</a-v><a-v>रथं च सध्वजं चापं वाजिनश्च न्यपातयत्॥ ३२</a-v></p>
<p id="7.7.33"><a-v>विरथस्तु गदां गृह्य माली नक्तंचरोत्तमः।</a-v><a-v>आपुप्लुवे गदापाणिर्गिर्यग्रादिव केषरी॥ ३३</a-v></p>
<p id="7.7.34"><a-v>स तया गरुडं संख्ये ईशानमिव चान्तकः।</a-v><a-v>ललाटदेशेऽभ्यहनद्वज्रेणेन्द्रो यथाचलम्॥ ३४</a-v></p>
<p id="7.7.35"><a-v>गदयाभिहतस्तेन मालिना गरुडो भृशम्।</a-v><a-v>रणात्पराङ्मुखं देवं कृतवान्वेदनातुरः॥ ३५</a-v></p>
<p id="7.7.36"><a-v>पराङ्मुखे कृते देवे मालिना गरुडेन वै।</a-v><a-v>उदतिष्ठन्महानादो रक्षसामभिनर्दताम्॥ ३६</a-v></p>
<p id="7.7.37"><a-v>रक्षसां नदतां नादं श्रुत्वा हरिहयानुजः।</a-v><a-v>पराङ्मुखोऽप्युत्ससर्ज चक्रं मालिजिघांसया॥ ३७</a-v></p>
<p id="7.7.38"><a-v>तत्सूर्यमण्डलाभासं स्वभासा भासयन्नभः।</a-v><a-v>कालचक्रनिभं चक्रं मालेः शीर्षमपातयत्॥ ३८</a-v></p>
<p id="7.7.39"><a-v>तच्छिरो राक्षसेन्द्रस्य चक्रोत्कृत्तं विभीषणम्।</a-v><a-v>पपात रुधिरोद्गारि पुरा राहुशिरो यथा॥ ३९</a-v></p>
<p id="7.7.40"><a-v>ततः सुरैः सुसंहृष्टैः सर्वप्राणसमीरितः।</a-v><a-v>सिंहनादरवो मुक्तः साधु देवेति वादिभिः॥ ४०</a-v></p>
<p id="7.7.41"><a-v>मालिनं निहतं दृष्ट्वा सुमाली मल्यवानपि।</a-v><a-v>सबलौ शोकसंतप्तौ लङ्कां प्रति विधावितौ॥ ४१</a-v></p>
<p id="7.7.42"><a-v>गरुडस्तु समाश्वस्तः संनिवृत्य महामनाः।</a-v><a-v>राक्षसान्द्रावयामास पक्षवातेन कोपितः॥ ४२</a-v></p>
<p id="7.7.43"><a-v>नारायणोऽपीषुवराशनीभि</a-v><a-v>र्विदारयामास धनुःप्रमुक्तैः।</a-v><a-v>नक्तंचरान्मुक्तविधूतकेशा</a-v><a-v>न्यथाशनीभिः सतडिन्महेन्द्रः॥ ४३</a-v></p>
<p id="7.7.44"><a-v>भिन्नातपत्रं पतमानशस्त्रं</a-v><a-v>शरैरपध्वस्तविशीर्णदेहम्।</a-v><a-v>विनिःसृतान्त्रं भयलोलनेत्रं</a-v><a-v>बलं तदुन्मत्तनिभं बभूव॥ ४४</a-v></p>
<p id="7.7.45"><a-v>सिंहार्दितानामिव कुञ्जराणां</a-v><a-v>निशाचराणां सह कुञ्जराणाम्।</a-v><a-v>रवाश्च वेगाश्च समं बभूवुः</a-v><a-v>पुराणसिंहेन विमर्दितानाम्॥ ४५</a-v></p>
<p id="7.7.46"><a-v>संछाद्यमाना हरिबाणजालैः</a-v><a-v>स्वबाणजालानि समुत्सृजन्तः।</a-v><a-v>धावन्ति नक्तंचरकालमेघा</a-v><a-v>वायुप्रणुन्ना इव कालमेघाः॥ ४६</a-v></p>
<p id="7.7.47"><a-v>चक्रप्रहारैर्विनिकृत्तशीर्षाः</a-v><a-v>संचूर्णिताङ्गाश्च गदाप्रहारैः।</a-v><a-v>असिप्रहारैर्बहुधा विभक्ताः</a-v><a-v>पतन्ति शैला इव राक्षसेन्द्राः॥ ४७</a-v></p>
<p id="7.7.48"><a-v>चक्रकृत्तास्यकमला गदासंचूर्णितोरसः।</a-v><a-v>लाङ्गलग्लपितग्रीवा मुसलैर्भिन्नमस्तकाः॥ ४८</a-v></p>
<p id="7.7.49"><a-v>केचिच्चैवासिना छिन्नास्तथान्ये शरताडिताः।</a-v><a-v>निपेतुरम्बरात्तूर्णं राक्षसाः सागराम्भसि॥ ४९</a-v></p>
<p id="7.7.50"><a-v>तदाम्बरं विगलितहारकुण्डलै</a-v><a-v>र्निशाचरैर्नीलबलाहकोपमैः।</a-v><a-v>निपात्यमानैर्ददृशे निरन्तरं</a-v><a-v>निपात्यमानैरिव नीलपर्वतैः॥ ५०</a-v></p>
<p><a-v>इति श्रीरामायणे उत्तरकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
