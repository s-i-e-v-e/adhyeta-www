<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/008.sxml"><a-title>वाल्मीकिरामायणम् उत्तरकाण्डम् ८ सर्गः</a-title><a-meta>
<p>Unique Words: 238</p>
</a-meta><hr><a-sec><p id="7.8.1"><a-v>हन्यमाने बले तस्मिन्पद्मनाभेन पृष्ठतः।</a-v><a-v>माल्यवान्संनिवृत्तोऽथ वेलातिग इवार्णवः॥ १</a-v></p>
<p id="7.8.2"><a-v>संरक्तनयनः कोपाच्चलन्मौलिर्निशाचरः।</a-v><a-v>पद्मनाभमिदं प्राह वचनं परुषं तदा॥ २</a-v></p>
<p id="7.8.3"><a-v>नारायण न जानीषे क्षत्रधर्मं सनातनम्।</a-v><a-v>अयुद्धमनसो भग्नान्योऽस्मान्हंसि यथेतरः॥ ३</a-v></p>
<p id="7.8.4"><a-v>पराङ्मुखवधं पापं यः करोति सुरेश्वर।</a-v><a-v>स हन्ता न गतः स्वर्गं लभते पुण्यकर्मणाम्॥ ४</a-v></p>
<p id="7.8.5"><a-v>युद्धश्रद्धाथ वा तेऽस्ति शङ्खचक्रगदाधर।</a-v><a-v>अहं स्थितोऽस्मि पश्यामि बलं दर्शय यत्तव॥ ५</a-v></p>
<p id="7.8.6"><a-v>उवाच राक्षसेन्द्रं तं देवराजानुजो बली।</a-v><a-v>युष्मत्तो भयभीतानां देवानां वै मयाभयम्।</a-v><a-v>राक्षसोत्सादनं दत्तं तदेतदनुपाल्यते॥ ६</a-v></p>
<p id="7.8.7"><a-v>प्राणैरपि प्रियं कार्यं देवानां हि सदा मया।</a-v><a-v>सोऽहं वो निहनिष्यामि रसातलगतानपि॥ ७</a-v></p>
<p id="7.8.8"><a-v>देवमेवं ब्रुवाणं तु रक्ताम्बुरुहलोचनम्।</a-v><a-v>शक्त्या बिभेद संक्रुद्धो राक्षसेन्द्रो ररास च॥ ८</a-v></p>
<p id="7.8.9"><a-v>माल्यवद्भुजनिर्मुक्ता शक्तिर्घण्टाकृतस्वना।</a-v><a-v>हरेरुरसि बभ्राज मेघस्थेव शतह्रदा॥ ९</a-v></p>
<p id="7.8.10"><a-v>ततस्तामेव चोत्कृष्य शक्तिं शक्तिधरप्रियः।</a-v><a-v>माल्यवन्तं समुद्दिश्य चिक्षेपाम्बुरुहेक्षणः॥ १०</a-v></p>
<p id="7.8.11"><a-v>स्कन्दोत्सृष्टेव सा शक्तिर्गोविन्दकरनिःसृता।</a-v><a-v>काङ्क्षन्ती राक्षसं प्रायान्महोल्केवाञ्जनाचलम्॥ ११</a-v></p>
<p id="7.8.12"><a-v>सा तस्योरसि विस्तीर्णे हारभासावभासिते।</a-v><a-v>अपतद्राक्षसेन्द्रस्य गिरिकूट इवाशनिः॥ १२</a-v></p>
<p id="7.8.13"><a-v>तया भिन्नतनुत्राणाः प्राविशद्विपुलं तमः।</a-v><a-v>माल्यवान्पुनराश्वस्तस्तस्थौ गिरिरिवाचलः॥ १३</a-v></p>
<p id="7.8.14"><a-v>ततः कार्ष्णायसं शूलं कण्टकैर्बहुभिश्चितम्।</a-v><a-v>प्रगृह्याभ्यहनद्देवं स्तनयोरन्तरे दृढम्॥ १४</a-v></p>
<p id="7.8.15"><a-v>तथैव रणरक्तस्तु मुष्टिना वासवानुजम्।</a-v><a-v>ताडयित्वा धनुर्मात्रमपक्रान्तो निशाचरः॥ १५</a-v></p>
<p id="7.8.16"><a-v>ततोऽम्बरे महाञ्शब्दः साधु साध्विति चोत्थितः।</a-v><a-v>आहत्य राक्षसो विष्णुं गरुडं चाप्यताडयत्॥ १६</a-v></p>
<p id="7.8.17"><a-v>वैनतेयस्ततः क्रुद्धः पक्षवातेन राक्षसं।</a-v><a-v>व्यपोहद्बलवान्वायुः शुष्कपर्णचयं यथा॥ १७</a-v></p>
<p id="7.8.18"><a-v>द्विजेन्द्रपक्षवातेन द्रावितं दृश्य पूर्वजम्।</a-v><a-v>सुमाली स्वबलैः सार्धं लङ्कामभिमुखो ययौ॥ १८</a-v></p>
<p id="7.8.19"><a-v>पक्षवातबलोद्धूतो माल्यवानपि राक्षसः।</a-v><a-v>स्वबलेन समागम्य ययौ लङ्कां ह्रिया वृतः॥ १९</a-v></p>
<p id="7.8.20"><a-v>एवं ते राक्षसा राम हरिणा कमलेक्षण।</a-v><a-v>बहुशः संयुगे भग्ना हतप्रवरनायकाः॥ २०</a-v></p>
<p id="7.8.21"><a-v>अशक्नुवन्तस्ते विष्णुं प्रतियोद्धुं भयार्दिताः।</a-v><a-v>त्यक्त्वा लङ्कां गता वस्तुं पातालं सहपत्नयः॥ २१</a-v></p>
<p id="7.8.22"><a-v>सुमालिनं समासाद्य राक्षसं रघुनन्दन।</a-v><a-v>स्थिताः प्रख्यातवीर्यास्ते वंशे सालकटङ्कटे॥ २२</a-v></p>
<p id="7.8.23"><a-v>ये त्वया निहतास्ते वै पौलस्त्या नाम राक्षसाः।</a-v><a-v>सुमाली माल्यवान्माली ये च तेषां पुरःसराः।</a-v><a-v>सर्व एते महाभाग रावणाद्बलवत्तराः॥ २३</a-v></p>
<p id="7.8.24"><a-v>न चान्यो रक्षसां हन्ता सुरेष्वपि पुरंजय।</a-v><a-v>ऋते नारायणं देवं शङ्खचक्रगदाधरम्॥ २४</a-v></p>
<p id="7.8.25"><a-v>भवान्नारायणो देवश्चतुर्बाहुः सनातनः।</a-v><a-v>राक्षसान्हन्तुमुत्पन्नो अजेयः प्रभुरव्ययः॥ २५</a-v></p>
<p><a-v>इति श्रीरामायणे उत्तरकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
