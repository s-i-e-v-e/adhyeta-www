<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/017.sxml"><a-title>वाल्मीकिरामायणम् उत्तरकाण्डम् १७ सर्गः</a-title><a-meta>
<p>Unique Words: 305</p>
</a-meta><hr><a-sec><p id="7.17.1"><a-v>अथ राजन्महाबाहुर्विचरन्स महीतलम्।</a-v><a-v>हिमवद्वनमासाद्य परिचक्राम रावणः॥ १</a-v></p>
<p id="7.17.2"><a-v>तत्रापश्यत वै कन्यां कृष्टाजिनजटाधराम्।</a-v><a-v>आर्षेण विधिना युक्तां तपन्तीं देवतामिव॥ २</a-v></p>
<p id="7.17.3"><a-v>स दृष्ट्वा रूपसंपन्नां कन्यां तां सुमहाव्रताम्।</a-v><a-v>काममोहपरीतात्मा पप्रच्छ प्रहसन्निव॥ ३</a-v></p>
<p id="7.17.4"><a-v>किमिदं वर्तसे भद्रे विरुद्धं यौवनस्य ते।</a-v><a-v>न हि युक्ता तवैतस्य रूपस्येयं प्रतिक्रिया॥ ४</a-v></p>
<p id="7.17.5"><a-v>कस्यासि दुहिता भद्रे को वा भर्ता तवानघे।</a-v><a-v>पृच्छतः शंस मे शीघ्रं को वा हेतुस्तपोऽर्जने॥ ५</a-v></p>
<p id="7.17.6"><a-v>एवमुक्ता तु सा कन्या तेनानार्येण रक्षसा।</a-v><a-v>अब्रवीद्विधिवत्कृत्वा तस्यातिथ्यं तपोधना॥ ६</a-v></p>
<p id="7.17.7"><a-v>कुशध्वजो नाम पिता ब्रह्मर्षिर्मम धार्मिकः।</a-v><a-v>बृहस्पतिसुतः श्रीमान्बुद्ध्या तुल्यो बृहस्पतेः॥ ७</a-v></p>
<p id="7.17.8"><a-v>तस्याहं कुर्वतो नित्यं वेदाभ्यासं महात्मनः।</a-v><a-v>संभूता वान्मयी कन्या नाम्ना वेदवती स्मृता॥ ८</a-v></p>
<p id="7.17.9"><a-v>ततो देवाः सगन्धर्वा यक्षराक्षसपन्नगाः।</a-v><a-v>ते चापि गत्वा पितरं वरणं रोचयन्ति मे॥ ९</a-v></p>
<p id="7.17.10"><a-v>न च मां स पिता तेभ्यो दत्तवान्राक्षसेश्वर।</a-v><a-v>कारणं तद्वदिष्यामि निशामय महाभुज॥ १०</a-v></p>
<p id="7.17.11"><a-v>पितुस्तु मम जामाता विष्णुः किल सुरोत्तमः।</a-v><a-v>अभिप्रेतस्त्रिलोकेशस्तस्मान्नान्यस्य मे पिता॥ ११</a-v></p>
<p id="7.17.12"><a-v>दातुमिच्छति धर्मात्मा तच्छ्रुत्वा बलदर्पितः।</a-v><a-v>शम्भुर्नाम ततो राजा दैत्यानां कुपितोऽभवत्।</a-v><a-v>तेन रात्रौ प्रसुप्तो मे पिता पापेन हिंसितः॥ १२</a-v></p>
<p id="7.17.13"><a-v>ततो मे जननी दीना तच्छरीरं पितुर्मम।</a-v><a-v>परिष्वज्य महाभागा प्रविष्टा दहनं सह॥ १३</a-v></p>
<p id="7.17.14"><a-v>ततो मनोरथं सत्यं पितुर्नारायणं प्रति।</a-v><a-v>करोमीति ममेच्छा च हृदये साधु विष्ठिता॥ १४</a-v></p>
<p id="7.17.15"><a-v>अहं प्रेतगतस्यापि करिष्ये काङ्क्षितं पितुः।</a-v><a-v>इति प्रतिज्ञामारुह्य चरामि विपुलं तपः॥ १५</a-v></p>
<p id="7.17.16"><a-v>एतत्ते सर्वमाख्यातं मया राक्षसपुंगव।</a-v><a-v>आश्रितां विद्धि मां धर्मं नारायणपतीच्छया॥ १६</a-v></p>
<p id="7.17.17"><a-v>विज्ञातस्त्वं हि मे राजन्गच्छ पौलस्त्यनन्दन।</a-v><a-v>जानामि तपसा सर्वं त्रैलोक्ये यद्धि वर्तते॥ १७</a-v></p>
<p id="7.17.18"><a-v>सोऽब्रवीद्रावणस्तत्र तां कन्यां सुमहाव्रताम्।</a-v><a-v>अवरुह्य विमानाग्रात्कन्दर्पशरपीडितः॥ १८</a-v></p>
<p id="7.17.19"><a-v>अवलिप्तासि सुश्रोणि यस्यास्ते मतिरीदृशी।</a-v><a-v>वृद्धानां मृगशावाक्षि भ्राजते धर्मसंचयः॥ १९</a-v></p>
<p id="7.17.20"><a-v>त्वं सर्वगुणसंपन्ना नार्हसे कर्तुमीदृशम्।</a-v><a-v>त्रैलोक्यसुन्दरी भीरु यौवने वार्धकं विधिम्॥ २०</a-v></p>
<p id="7.17.21"><a-v>कश्च तावदसौ यं त्वं विष्णुरित्यभिभाषसे।</a-v><a-v>वीर्येण तपसा चैव भोगेन च बलेन च।</a-v><a-v>न मयासौ समो भद्रे यं त्वं कामयसेऽङ्गने॥ २१</a-v></p>
<p id="7.17.22"><a-v>मा मैवमिति सा कन्या तमुवाच निशाचरम्।</a-v><a-v>मूर्धजेषु च तां रक्षः कराग्रेण परामृशत्॥ २२</a-v></p>
<p id="7.17.23"><a-v>ततो वेदवती क्रुद्धा केशान्हस्तेन साच्छिनत्।</a-v><a-v>उवाचाग्निं समाधाय मरणाय कृतत्वरा॥ २३</a-v></p>
<p id="7.17.24"><a-v>धर्षितायास्त्वयानार्य नेदानीं मम जीवितम्।</a-v><a-v>रक्षस्तस्मात्प्रवेक्ष्यामि पश्यतस्ते हुताशनम्॥ २४</a-v></p>
<p id="7.17.25"><a-v>यस्मात्तु धर्षिता चाहमपापा चाप्यनाथवत्।</a-v><a-v>तस्मात्तव वधार्थं वै समुत्पत्स्याम्यहं पुनः॥ २५</a-v></p>
<p id="7.17.26"><a-v>न हि शक्यः स्त्रिया पाप हन्तुं त्वं तु विशेषतः।</a-v><a-v>शापे त्वयि मयोत्सृष्टे तपसश्च व्ययो भवेत्॥ २६</a-v></p>
<p id="7.17.27"><a-v>यदि त्वस्ति मया किंचित्कृतं दत्तं हुतं तथा।</a-v><a-v>तेन ह्ययोनिजा साध्वी भवेयं धर्मिणः सुता॥ २७</a-v></p>
<p id="7.17.28"><a-v>एवमुक्त्वा प्रविष्टा सा ज्वलन्तं वै हुताशनम्।</a-v><a-v>पपात च दिवो दिव्या पुष्पवृष्टिः समन्ततः॥ २८</a-v></p>
<p id="7.17.29"><a-v>पूर्वं क्रोधहतः शत्रुर्ययासौ निहतस्त्वया।</a-v><a-v>समुपाश्रित्य शैलाभं तव वीर्यममानुषम्॥ २९</a-v></p>
<p id="7.17.30"><a-v>एवमेषा महाभागा मर्त्येषूत्पद्यते पुनः।</a-v><a-v>क्षेत्रे हलमुखग्रस्ते वेद्यामग्निशिखोपमा॥ ३०</a-v></p>
<p id="7.17.31"><a-v>एषा वेदवती नाम पूर्वमासीत्कृते युगे।</a-v><a-v>त्रेतायुगमनुप्राप्य वधार्थं तस्य रक्षसः।</a-v><a-v>सीतोत्पन्नेति सीतैषा मानुषैः पुनरुच्यते॥ ३१</a-v></p>
<p><a-v>इति श्रीरामायणे उत्तरकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
