<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/079.sxml"><a-title>वाल्मीकिरामायणम् उत्तरकाण्डम् ७९ सर्गः</a-title><a-meta>
<p>Unique Words: 227</p>
</a-meta><hr><a-sec><p id="7.79.1"><a-v>तां कथामिलसंबद्धां रामेण समुदीरिताम्।</a-v><a-v>लक्ष्मणो भरतश्चैव श्रुत्वा परमविस्मितौ॥ १</a-v></p>
<p id="7.79.2"><a-v>तौ रामं प्राञ्जलीभूत्वा तस्य राज्ञो महात्मनः।</a-v><a-v>विस्तरं तस्य भावस्य तदा पप्रच्छतुः पुनः॥ २</a-v></p>
<p id="7.79.3"><a-v>कथं स राजा स्त्रीभूतो वर्तयामास दुर्गतिम्।</a-v><a-v>पुरुषो वा यदा भूतः कां वृत्तिं वर्तयत्यसौ॥ ३</a-v></p>
<p id="7.79.4"><a-v>तयोस्तद्भाषितं श्रुत्वा कौतूहलसमन्वितम्।</a-v><a-v>कथयामास काकुत्ष्ठस्तस्य राज्ञो यथा गतम्॥ ४</a-v></p>
<p id="7.79.5"><a-v>तमेव प्रथमं मासं स्त्रीभूत्वा लोकसुन्दरी।</a-v><a-v>ताभिः परिवृता स्त्रीभिर्येऽस्य पूर्वं पदानुगाः॥ ५</a-v></p>
<p id="7.79.6"><a-v>तत्काननं विगाह्याशु विजह्रे लोकसुन्दरी।</a-v><a-v>द्रुमगुल्मलताकीर्णं पद्भ्यां पद्मदलेक्षणा॥ ६</a-v></p>
<p id="7.79.7"><a-v>वाहनानि च सर्वाणि संत्यक्त्वा वै समन्ततः।</a-v><a-v>पर्वताभोगविवरे तस्मिन्रेमे इला तदा॥ ७</a-v></p>
<p id="7.79.8"><a-v>अथ तस्मिन्वनोद्देशे पर्वतस्याविदूरतः।</a-v><a-v>सरः सुरुचिरप्रख्यं नानापक्षिगणायुतम्॥ ८</a-v></p>
<p id="7.79.9"><a-v>ददर्श सा इला तस्मिन्बुधं सोमसुतं तदा।</a-v><a-v>ज्वलन्तं स्वेन वपुषा पूर्णं सोममिवोदितम्॥ ९</a-v></p>
<p id="7.79.10"><a-v>तपन्तं च तपस्तीव्रमम्भोमध्ये दुरासदम्।</a-v><a-v>यशक्सरं कामगमं तारुण्ये पर्यवस्थितम्॥ १०</a-v></p>
<p id="7.79.11"><a-v>सा तं जलाशयं सर्वं क्षोभयामास विस्मिता।</a-v><a-v>सह तैः पूर पुरुषैः स्त्रीभूतै रघुनन्दन॥ ११</a-v></p>
<p id="7.79.12"><a-v>बुधस्तु तां निरीक्ष्यैव कामबाणाभिपीडितः।</a-v><a-v>नोपलेभे तदात्मानं चचाल च तदाम्भसि॥ १२</a-v></p>
<p id="7.79.13"><a-v>इलां निरीक्षमाणः स त्रैलोक्याभ्यधिकां शुभाम्।</a-v><a-v>चिन्तां समभ्यतिक्रामत्का न्वियं देवताधिका॥ १३</a-v></p>
<p id="7.79.14"><a-v>न देवीषु न नागीषु नासुरीष्वप्सरःसु च।</a-v><a-v>दृष्टपूर्वा मया काचिद्रूपेणैतेन शोभिता॥ १४</a-v></p>
<p id="7.79.15"><a-v>सदृशीयं मम भवेद्यदि नान्यपरिग्रहा।</a-v><a-v>इति बुद्धिं समास्थाय जलात्स्थलमुपागमत्॥ १५</a-v></p>
<p id="7.79.16"><a-v>स आश्रमं समुपागम्य चतस्रः प्रमदास्ततः।</a-v><a-v>शब्दापयत धर्मात्मा ताश्चैनं च ववन्दिरे॥ १६</a-v></p>
<p id="7.79.17"><a-v>स ताः पप्रच्छ धर्मात्म कस्यैषा लोकसुन्दरी।</a-v><a-v>किमर्थमागता चेह सत्यमाख्यात माचिरम्॥ १७</a-v></p>
<p id="7.79.18"><a-v>शुभं तु तस्य तद्वाक्यं मधुरं मधुराक्षरम्।</a-v><a-v>श्रुत्वा तु ताः स्त्रियः सर्वा ऊचुर्मधुरया गिरा॥ १८</a-v></p>
<p id="7.79.19"><a-v>अस्माकमेषा सुश्रोणी प्रभुत्वे वर्तते सदा।</a-v><a-v>अपतिः काननान्तेषु सहास्माभिरटत्यसौ॥ १९</a-v></p>
<p id="7.79.20"><a-v>तद्वाक्यमव्यक्तपदं तासां स्त्रीणां निशम्य तु।</a-v><a-v>विद्यामावर्तनीं पुण्यामावर्तयत स द्विजः॥ २०</a-v></p>
<p id="7.79.21"><a-v>सोऽर्थं विदित्वा निखिलं तस्य राज्ञो यथागतम्।</a-v><a-v>सर्वा एव स्त्रियस्ताश्च बभाषे मुनिपुंगवः॥ २१</a-v></p>
<p id="7.79.22"><a-v>अत्र किं पुरुषा भद्रा अवसञ्शैलरोधसि।</a-v><a-v>वत्स्यथास्मिन्गिरौ यूयमवकाशो विधीयताम्॥ २२</a-v></p>
<p id="7.79.23"><a-v>मूलपुत्रफलैः सर्वा वर्तयिष्यथ नित्यदा।</a-v><a-v>स्त्रियः किम्पुरुषान्नाम भर्तॄन्समुपलप्स्यथ॥ २३</a-v></p>
<p id="7.79.24"><a-v>ताः श्रुत्वा सोमपुत्रस्य वाचं किंपुरुषीकृताः।</a-v><a-v>उपासां चक्रिरे शैलं बह्व्यस्ता बहुधा तदा॥ २४</a-v></p>
<p><a-v>इति श्रीरामायणे उत्तरकाण्डे एकोनाशीतितमः सर्गः ॥ ७९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
