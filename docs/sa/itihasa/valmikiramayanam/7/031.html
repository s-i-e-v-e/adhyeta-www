<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/031.sxml"><a-title>वाल्मीकिरामायणम् उत्तरकाण्डम् ३१ सर्गः</a-title><a-meta>
<p>Unique Words: 326</p>
</a-meta><hr><a-sec><p id="7.31.1"><a-v>ततो रामो महातेजा विस्मयात्पुनरेव हि।</a-v><a-v>उवाच प्रणतो वाक्यमगस्त्यमृषिसत्तमम्॥ १</a-v></p>
<p id="7.31.2"><a-v>भगवन्किं तदा लोकाः शून्या आसन्द्विजोत्तम।</a-v><a-v>धर्षणां यत्र न प्राप्तो रावणो राक्षसेश्वरः॥ २</a-v></p>
<p id="7.31.3"><a-v>उताहो हीनवीर्यास्ते बभुवुः पृथिवीक्षितः।</a-v><a-v>बहिष्कृता वरास्त्रैश्च बहवो निर्जिता नृपाः॥ ३</a-v></p>
<p id="7.31.4"><a-v>राघवस्य वचः श्रुत्वा अगस्त्यो भगवानृषिः।</a-v><a-v>उवाच रामं प्रहसन्पितामह इवेश्वरम्॥ ४</a-v></p>
<p id="7.31.5"><a-v>स एवं बाधमानस्तु पार्थिवान्पार्थिवर्षभ।</a-v><a-v>चचार रावणो राम पृथिव्यां पृथिवीपते॥ ५</a-v></p>
<p id="7.31.6"><a-v>ततो माहिष्मतीं नाम पुरीं स्वर्गपुरीप्रभाम्।</a-v><a-v>संप्राप्तो यत्र साम्निध्यं परमं वसुरेतसः॥ ६</a-v></p>
<p id="7.31.7"><a-v>तुल्य आसीन्नृपस्तस्य प्रतापाद्वसुरेतसः।</a-v><a-v>अर्जुनो नाम यस्याग्निः शरकुण्डे शयः सदा॥ ७</a-v></p>
<p id="7.31.8"><a-v>तमेव दिवसं सोऽथ हैहयाधिपतिर्बली।</a-v><a-v>अर्जुनो नर्मदां रन्तुं गतः स्त्रीभिः सहेश्वरः॥ ८</a-v></p>
<p id="7.31.9"><a-v>रावणो राक्षसेन्द्रस्तु तस्यामात्यानपृच्छत।</a-v><a-v>क्वार्जुनो वो नृपः सोऽद्य शीघ्रमाख्यातुमर्हथ॥ ९</a-v></p>
<p id="7.31.10"><a-v>रावणोऽहमनुप्राप्तो युद्धेप्सुर्नृवरेण तु।</a-v><a-v>ममागमनमव्यग्रैर्युष्माभिः संनिवेद्यताम्॥ १०</a-v></p>
<p id="7.31.11"><a-v>इत्येवं रावणेनोक्तास्तेऽमात्याः सुविपश्चितः।</a-v><a-v>अब्रुवन्राक्षसपतिमसाम्निध्यं महीपतेः॥ ११</a-v></p>
<p id="7.31.12"><a-v>श्रुत्वा विश्रवसः पुत्रः पौराणामर्जुनं गतम्।</a-v><a-v>अपसृत्यागतो विन्ध्यं हिमवत्संनिभं गिरिम्॥ १२</a-v></p>
<p id="7.31.13"><a-v>स तमभ्रमिवाविष्टमुद्भ्रान्तमिव मेदिनीम्।</a-v><a-v>अपश्यद्रावणो विन्ध्यमालिखन्तमिवाम्बरम्॥ १३</a-v></p>
<p id="7.31.14"><a-v>सहस्रशिखरोपेतं सिंहाध्युषितकन्दरम्।</a-v><a-v>प्रपात पतितैः शीतैः साट्टहासमिवाम्बुभिः॥ १४</a-v></p>
<p id="7.31.15"><a-v>देवदानवगन्धर्वैः साप्सरोगणकिंनरैः।</a-v><a-v>साह स्त्रीभिः क्रीडमानैः स्वर्गभूतं महोच्छ्रयम्॥ १५</a-v></p>
<p id="7.31.16"><a-v>नदीभिः स्यन्दमानाभिरगतिप्रतिमं जलम्।</a-v><a-v>स्फुटीभिश्चलजिह्वाभिर्वमन्तमिव विष्ठितम्॥ १६</a-v></p>
<p id="7.31.17"><a-v>उल्कावन्तं दरीवन्तं हिमवत्संनिभं गिरिम्।</a-v><a-v>पश्यमानस्ततो विन्ध्यं रावणो नर्मदां ययौ॥ १७</a-v></p>
<p id="7.31.18"><a-v>चलोपलजलां पुण्यां पश्चिमोदधिगामिनीम्।</a-v><a-v>महिषैः सृमरैः सिंहैः शार्दूलर्क्षगजोत्तमैः।</a-v><a-v>उष्णाभितप्तैस्तृषितैः संक्षोभितजलाशयाम्॥ १८</a-v></p>
<p id="7.31.19"><a-v>चक्रवाकैः सकारण्डैः सहंसजलकुक्कुटैः।</a-v><a-v>सारसैश्च सदामत्तैः कोकूजद्भिः समावृताम्॥ १९</a-v></p>
<p id="7.31.20"><a-v>फुल्लद्रुमकृतोत्तंसां चक्रवाकयुगस्तनीम्।</a-v><a-v>विस्तीर्णपुलिनश्रोणीं हंसावलिसुमेखलाम्॥ २०</a-v></p>
<p id="7.31.21"><a-v>पुष्परेण्वनुलिप्ताङ्गीं जलफेनामलांशुकाम्।</a-v><a-v>जलावगाहसंस्पर्शां फुल्लोत्पलशुभेक्षणाम्॥ २१</a-v></p>
<p id="7.31.22"><a-v>पुष्पकादवरुह्याशु नर्मदां सरितां वराम्।</a-v><a-v>इष्टामिव वरां नारीमवगाह्य दशाननः॥ २२</a-v></p>
<p id="7.31.23"><a-v>स तस्याः पुलिने रम्ये नानाकुसुमशोभिते।</a-v><a-v>उपोपविष्टः सचिवैः सार्धं राक्षसपुंगवः।</a-v><a-v>नर्मदा दर्शजं हर्षमाप्तवान्राक्षसेश्वरः॥ २३</a-v></p>
<p id="7.31.24"><a-v>ततः सलीलं प्रहसान्रावणो राक्षसाधिपः।</a-v><a-v>उवाच सचिवांस्तत्र मारीचशुकसारणान्॥ २४</a-v></p>
<p id="7.31.25"><a-v>एष रश्मिसहस्रेण जगत्कृत्वेव काञ्चनम्।</a-v><a-v>तीक्ष्णतापकरः सूर्यो नभसो मध्यमास्थितः।</a-v><a-v>मामासीनं विदित्वेह चन्द्रायाति दिवाकरः॥ २५</a-v></p>
<p id="7.31.26"><a-v>नर्मदा जलशीतश्च सुगन्धिः श्रमनाशनः।</a-v><a-v>मद्भयादनिलो ह्येष वात्यसौ सुसमाहितः॥ २६</a-v></p>
<p id="7.31.27"><a-v>इयं चापि सरिच्छ्रेष्ठा नर्मदा नर्म वर्धिनी।</a-v><a-v>लीनमीनविहंगोर्मिः सभयेवाङ्गना स्थिता॥ २७</a-v></p>
<p id="7.31.28"><a-v>तद्भवन्तः क्षताः शस्त्रैर्नृपैरिन्द्रसमैर्युधि।</a-v><a-v>चन्दनस्य रसेनेव रुधिरेण समुक्षिताः॥ २८</a-v></p>
<p id="7.31.29"><a-v>ते यूयमवगाहध्वं नर्मदां शर्मदां नृणाम्।</a-v><a-v>महापद्ममुखा मत्ता गङ्गामिव महागजाः॥ २९</a-v></p>
<p id="7.31.30"><a-v>अस्यां स्नात्वा महानद्यां पाप्मानं विप्रमोक्ष्यथ॥ ३०</a-v></p>
<p id="7.31.31"><a-v>अहमप्यत्र पुलिने शरदिन्दुसमप्रभे।</a-v><a-v>पुष्पोपहरं शनकैः करिष्यामि उमापतेः॥ ३१</a-v></p>
<p id="7.31.32"><a-v>रावणेनैवमुक्तास्तु मारीचशुकसारणाः।</a-v><a-v>समहोदरधूम्राक्षा नर्मदामवगाहिरे॥ ३२</a-v></p>
<p id="7.31.33"><a-v>राक्षसेन्द्रगजैस्तैस्तु क्षोभ्यते नर्मदा नदी।</a-v><a-v>वामनाञ्जनपद्माद्यैर्गङ्गा इव महागजैः॥ ३३</a-v></p>
<p id="7.31.34"><a-v>ततस्ते राक्षसाः स्नात्वा नर्मदाया वराम्भसि।</a-v><a-v>उत्तीर्य पुष्पाण्याजह्रुर्बल्यर्थं रावणस्य तु॥ ३४</a-v></p>
<p id="7.31.35"><a-v>नर्मदा पुलिने रम्ये शुभ्राभ्रसदृशप्रभे।</a-v><a-v>राक्षसेन्द्रैर्मुहूर्तेन कृतः पुष्पमयो गिरिः॥ ३५</a-v></p>
<p id="7.31.36"><a-v>पुष्पेषूपहृतेष्वेव रावणो राक्षसेश्वरः।</a-v><a-v>अवतीर्णो नदीं स्नातुं गङ्गामिव महागजः॥ ३६</a-v></p>
<p id="7.31.37"><a-v>तत्र स्नात्वा च विधिवज्जप्त्वा जप्यमनुत्तमम्।</a-v><a-v>नर्मदा सलिलात्तस्मादुत्ततार स रावणः॥ ३७</a-v></p>
<p id="7.31.38"><a-v>रावणं प्राञ्जलिं यान्तमन्वयुः सप्तराक्षसाः।</a-v><a-v>यत्र यत्र स याति स्म रावणो राक्षसाधिपः।</a-v><a-v>जाम्बूनदमयं लिङ्गं तत्र तत्र स्म नीयते॥ ३८</a-v></p>
<p id="7.31.39"><a-v>वालुकवेदिमध्ये तु तल्लिङ्गं स्थाप्य रावणः।</a-v><a-v>अर्चयामास गन्धैश्च पुष्पैश्चामृतगन्धिभिः॥ ३९</a-v></p>
<p id="7.31.40"><a-v>ततः सतामार्तिहरं हरं परं</a-v><a-v>वरप्रदं चन्द्रमयूखभूषणम्।</a-v><a-v>समर्चयित्वा स निशाचरो जगौ</a-v><a-v>प्रसार्य हस्तान्प्रणनर्त चायतान्॥ ४०</a-v></p>
<p><a-v>इति श्रीरामायणे उत्तरकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
