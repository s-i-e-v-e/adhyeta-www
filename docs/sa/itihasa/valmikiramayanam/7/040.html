<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/040.sxml"><a-title>वाल्मीकिरामायणम् उत्तरकाण्डम् ४० सर्गः</a-title><a-meta>
<p>Unique Words: 182</p>
</a-meta><hr><a-sec><p id="7.40.1"><a-v>विसृज्य च महाबाहुरृक्षवानरराक्षसान्।</a-v><a-v>भ्रातृभिः सहितो रामः प्रमुमोद सुखी सुखम्॥ १</a-v></p>
<p id="7.40.2"><a-v>अथापराह्णसमये भ्रातृभिः सह राघवः।</a-v><a-v>शुश्राव मधुरां वाणीमन्तरिक्षात्प्रभाषिताम्॥ २</a-v></p>
<p id="7.40.3"><a-v>सौम्य राम निरीक्षस्व सौम्येन वदनेन माम्।</a-v><a-v>कैलासशिखरात्प्राप्तं विद्धि मां पुष्करं प्रभो॥ ३</a-v></p>
<p id="7.40.4"><a-v>तव शासनमाज्ञाय गतोऽस्मि धनदं प्रति।</a-v><a-v>उपस्थातुं नरश्रेष्ठ स च मां प्रत्यभाषत॥ ४</a-v></p>
<p id="7.40.5"><a-v>निर्जितस्त्वं नरेन्द्रेण राघवेण महात्मना।</a-v><a-v>निहत्य युधि दुर्धर्षं रावणं राक्षसाधिपम्॥ ५</a-v></p>
<p id="7.40.6"><a-v>ममापि परमा प्रीतिर्हते तस्मिन्दुरात्मनि।</a-v><a-v>रावणे सगणे सौम्य सपुत्रामात्यबान्धवे॥ ६</a-v></p>
<p id="7.40.7"><a-v>स त्वं रामेण लङ्कायां निर्जितः परमात्मना।</a-v><a-v>वह सौम्य तमेव त्वमहमाज्ञापयामि ते॥ ७</a-v></p>
<p id="7.40.8"><a-v>एष मे परमः कामो यत्त्वं राघवनन्दनम्।</a-v><a-v>वहेर्लोकस्य संयानं गच्छस्व विगतज्वरः॥ ८</a-v></p>
<p id="7.40.9"><a-v>तच्छासनमहं ज्ञात्वा धनदस्य महात्मनः।</a-v><a-v>त्वत्सकाशं पुनः प्राप्तः स एवं प्रतिगृह्ण माम्॥ ९</a-v></p>
<p id="7.40.10"><a-v>बाढमित्येव काकुत्स्थः पुष्पकं समपूजयत्।</a-v><a-v>लाजाक्षतैश्च पुष्पैश्च गन्धैश्च सुसुगन्धिभिः॥ १०</a-v></p>
<p id="7.40.11"><a-v>गम्यतां च यथाकाममागच्छेस्त्वं यदा स्मरे।</a-v><a-v>एवमस्त्विति रामेण विसृष्टः पुष्पकः पुनः।</a-v><a-v>अभिप्रेतां दिशं प्रायात्पुष्पकः पुष्पभूषितः॥ ११</a-v></p>
<p id="7.40.12"><a-v>एवमन्तर्हिते तस्मिन्पुष्पके विविधात्मनि।</a-v><a-v>भरतः प्राञ्जलिर्वाक्यमुवाच रघुनन्दनम्॥ १२</a-v></p>
<p id="7.40.13"><a-v>अत्यद्भुतानि दृश्यन्ते त्वयि राज्यं प्रशासति।</a-v><a-v>अमानुषाणां सत्त्वानां व्याहृतानि मुहुर्मुहुः॥ १३</a-v></p>
<p id="7.40.14"><a-v>अनामयाच्च मर्त्यानां साग्रो मासो गतो ह्ययम्।</a-v><a-v>जीर्णानामपि सत्त्वानां मृत्युर्नायाति राघव॥ १४</a-v></p>
<p id="7.40.15"><a-v>पुत्रान्नार्यः प्रसूयन्ते वपुष्मन्तश्च मानवाः।</a-v><a-v>हर्षश्चाभ्यधिको राजञ्जनस्य पुरवासिनः॥ १५</a-v></p>
<p id="7.40.16"><a-v>काले च वासवो वर्षं पातयत्यमृतोपमम्।</a-v><a-v>वायवश्चापि वायन्ते स्पर्शवन्तः सुखप्रदाः॥ १६</a-v></p>
<p id="7.40.17"><a-v>ईदृशो नश्चिरं राजा भवत्विति नरेश्वर।</a-v><a-v>कथयन्ति पुरे पौरा जना जनपदेषु च॥ १७</a-v></p>
<p id="7.40.18"><a-v>एता वाचः सुमधुरा भरतेन समीरिताः।</a-v><a-v>श्रुत्वा रामो मुदा युक्तः प्रमुमोद सुखी सुखम्॥ १८</a-v></p>
<p><a-v>इति श्रीरामायणे उत्तरकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
