<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/028.sxml"><a-title>वाल्मीकिरामायणम् उत्तरकाण्डम् २८ सर्गः</a-title><a-meta>
<p>Unique Words: 377</p>
</a-meta><hr><a-sec><p id="7.28.1"><a-v>सुमालिनं हतं दृष्ट्वा वसुना भस्मसात्कृतम्।</a-v><a-v>विद्रुतं चापि स्वं सैन्यं लक्षयित्वार्दितं शरैः॥ १</a-v></p>
<p id="7.28.2"><a-v>ततः स बलवान्क्रुद्धो रावणस्य सुतो युधि।</a-v><a-v>निवर्त्य राक्षसान्सर्वान्मेघनादो व्यतिष्ठत॥ २</a-v></p>
<p id="7.28.3"><a-v>स रथेनाग्निवर्णेन कामगेन महारथः।</a-v><a-v>अभिदुद्राव सेनां तां वनान्यग्निरिव ज्वलन्॥ ३</a-v></p>
<p id="7.28.4"><a-v>ततः प्रविशतस्तस्य विविधायुधधारिणः।</a-v><a-v>विदुद्रुवुर्दिशः सर्वा देवास्तस्य च दर्शनात्॥ ४</a-v></p>
<p id="7.28.5"><a-v>न तत्रावस्थितः कश्चिद्रणे तस्य युयुत्सतः।</a-v><a-v>सर्वानाविध्य वित्रस्तान्दृष्ट्वा शक्रोऽभ्यभाषत॥ ५</a-v></p>
<p id="7.28.6"><a-v>न भेतव्यं न गन्तव्यं निवर्तध्वं रणं प्रति।</a-v><a-v>एष गच्छति मे पुत्रो युद्धार्थमपराजितः॥ ६</a-v></p>
<p id="7.28.7"><a-v>ततः शक्रसुतो देवो जयन्त इति विश्रुतः।</a-v><a-v>रथेनाद्भुतकल्पेन संग्राममभिवर्तत॥ ७</a-v></p>
<p id="7.28.8"><a-v>ततस्ते त्रिदशाः सर्वे परिवार्य शचीसुतम्।</a-v><a-v>रावणस्य सुतं युद्धे समासाद्य व्यवस्थिताः॥ ८</a-v></p>
<p id="7.28.9"><a-v>तेषां युद्धं महदभूत्सदृशं देवरक्षसाम्।</a-v><a-v>कृते महेन्द्रपुत्रस्य राक्षसेन्द्रसुतस्य च॥ ९</a-v></p>
<p id="7.28.10"><a-v>ततो मातलिपुत्रे तु गोमुखे राक्षसात्मजः।</a-v><a-v>सारथौ पातयामास शरान्काञ्चनभूषणान्॥ १०</a-v></p>
<p id="7.28.11"><a-v>शचीसुतस्त्वपि तथा जयन्तस्तस्य सारथिम्।</a-v><a-v>तं चैव रावणिं क्रुद्धः प्रत्यविध्यद्रणाजिरे॥ ११</a-v></p>
<p id="7.28.12"><a-v>ततः क्रुद्धो महातेजा रक्षो विस्फारितेक्षणः।</a-v><a-v>रावणिः शक्रपुत्रं तं शरवर्षैरवाकिरत्॥ १२</a-v></p>
<p id="7.28.13"><a-v>ततः प्रगृह्य शस्त्राणि सारवन्ति महान्ति च।</a-v><a-v>शतघ्नीस्तोमरान्प्रासान्गदाखड्गपरश्वधान्।</a-v><a-v>सुमहान्त्यद्रिशृङ्गाणि पातयामास रावणिः॥ १३</a-v></p>
<p id="7.28.14"><a-v>ततः प्रव्यथिता लोकाः संजज्ञे च तमो महत्।</a-v><a-v>तस्य रावणपुत्रस्य तदा शत्रूनभिघ्नतः॥ १४</a-v></p>
<p id="7.28.15"><a-v>ततस्तद्दैवतबलं समन्तात्तं शचीसुतम्।</a-v><a-v>बहुप्रकारमस्वस्थं तत्र तत्र स्म धावति॥ १५</a-v></p>
<p id="7.28.16"><a-v>नाभ्यजानंस्तदान्योन्यं शत्रून्वा दैवतानि वा।</a-v><a-v>तत्र तत्र विपर्यस्तं समन्तात्परिधावितम्॥ १६</a-v></p>
<p id="7.28.17"><a-v>एतस्मिन्नन्तरे शूरः पुलोमा नाम वीर्यवान्।</a-v><a-v>दैतेयस्तेन संगृह्य शचीपुत्रोऽपवाहितः॥ १७</a-v></p>
<p id="7.28.18"><a-v>गृहीत्वा तं तु नप्तारं प्रविष्टः स महोदधिम्।</a-v><a-v>मातामहोऽर्यकस्तस्य पौलोमी येन सा शची॥ १८</a-v></p>
<p id="7.28.19"><a-v>प्रणाशं दृश्य तु सुरा जयन्तस्यातिदारुणम्।</a-v><a-v>व्यथिताश्चाप्रहृष्टाश्च समन्ताद्विप्रदुद्रुवुः॥ १९</a-v></p>
<p id="7.28.20"><a-v>रावणिस्त्वथ संहृष्टो बलैः परिवृतः स्वकैः।</a-v><a-v>अभ्यधावत देवांस्तान्मुमोच च महास्वनम्॥ २०</a-v></p>
<p id="7.28.21"><a-v>दृष्ट्वा प्रणाशं पुत्रस्य रावणेश्चापि विक्रमम्।</a-v><a-v>मातलिं प्राह देवेन्द्रो रथः समुपनीयताम्॥ २१</a-v></p>
<p id="7.28.22"><a-v>स तु दिव्यो महाभीमः सज्ज एव महारथः।</a-v><a-v>उपस्थितो मातलिना वाह्यमानो मनोजवः॥ २२</a-v></p>
<p id="7.28.23"><a-v>ततो मेघा रथे तस्मिंस्तडिद्वन्तो महास्वनाः।</a-v><a-v>अग्रतो वायुचपला गच्छन्तो व्यनदंस्तदा॥ २३</a-v></p>
<p id="7.28.24"><a-v>नानावाद्यानि वाद्यन्त स्तुतयश्च समाहिताः।</a-v><a-v>ननृतुश्चाप्सरःसंघाः प्रयाते वासवे रणम्॥ २४</a-v></p>
<p id="7.28.25"><a-v>रुद्रैर्वसुभिरादित्यैः साध्यैश्च समरुद्गणैः।</a-v><a-v>वृतो नानाप्रहरणैर्निर्ययौ त्रिदशाधिपः॥ २५</a-v></p>
<p id="7.28.26"><a-v>निर्गच्छतस्तु शक्रस्य परुषं पवनो ववौ।</a-v><a-v>भास्करो निष्प्रभश्चासीन्महोल्काश्च प्रपेदिरे॥ २६</a-v></p>
<p id="7.28.27"><a-v>एतस्मिन्नन्तरे शूरो दशग्रीवः प्रतापवान्।</a-v><a-v>आरुरोह रथं दिव्यं निर्मितं विश्वकर्मणा॥ २७</a-v></p>
<p id="7.28.28"><a-v>पन्नगैः सुमहाकायैर्वेष्टितं लोमहर्षणैः।</a-v><a-v>येषां निश्वासवातेन प्रदीप्तमिव संयुगम्॥ २८</a-v></p>
<p id="7.28.29"><a-v>दैत्यैर्निशाचरैः शूरै रथः संपरिवारितः।</a-v><a-v>समराभिमुखो दिव्यो महेन्द्रमभिवर्तत॥ २९</a-v></p>
<p id="7.28.30"><a-v>पुत्रं तं वारयित्वासौ स्वयमेव व्यवस्थितः।</a-v><a-v>सोऽपि युद्धाद्विनिष्क्रम्य रावणिः समुपाविशत्॥ ३०</a-v></p>
<p id="7.28.31"><a-v>ततो युद्धं प्रवृत्तं तु सुराणां राक्षसैः सह।</a-v><a-v>शस्त्राभिवर्षणं घोरं मेघानामिव संयुगे॥ ३१</a-v></p>
<p id="7.28.32"><a-v>कुम्भकर्णस्तु दुष्टात्मा नानाप्रहरणोद्यतः।</a-v><a-v>नाज्ञायत तदा युद्धे सह केनाप्ययुध्यत॥ ३२</a-v></p>
<p id="7.28.33"><a-v>दन्तैर्भुजाभ्यां पद्भ्यां च शक्तितोमरसायकैः।</a-v><a-v>येन केनैव संरब्धस्ताडयामास वै सुरान्॥ ३३</a-v></p>
<p id="7.28.34"><a-v>ततो रुद्रैर्महाभागैः सहादित्यैर्निशाचरः।</a-v><a-v>प्रयुद्धस्तैश्च संग्रामे कृत्तः शस्त्रैर्निरन्तरम्॥ ३४</a-v></p>
<p id="7.28.35"><a-v>ततस्तद्राक्षसं सैन्यं त्रिदशैः समरुद्गणैः।</a-v><a-v>रणे विद्रावितं सर्वं नानाप्रहरणैः शितैः॥ ३५</a-v></p>
<p id="7.28.36"><a-v>केचिद्विनिहताः शस्त्रैर्वेष्टन्ति स्म महीतले।</a-v><a-v>वाहनेष्ववसक्ताश्च स्थिता एवापरे रणे॥ ३६</a-v></p>
<p id="7.28.37"><a-v>रथान्नागान्खरानुष्ट्रान्पन्नगांस्तुरगांस्तथा।</a-v><a-v>शिंशुमारान्वराहांश्च पिशाचवदनांस्तथा॥ ३७</a-v></p>
<p id="7.28.38"><a-v>तान्समालिङ्ग्य बाहुभ्यां विष्टब्धाः केचिदुच्छ्रिताः।</a-v><a-v>देवैस्तु शस्त्रसंविद्धा मम्रिरे च निशाचराः॥ ३८</a-v></p>
<p id="7.28.39"><a-v>चित्रकर्म इवाभाति स तेषां रणसंप्लवः।</a-v><a-v>निहतानां प्रमत्तानां राक्षसानां महीतले॥ ३९</a-v></p>
<p id="7.28.40"><a-v>शोणितोदक निष्यन्दाकङ्कगृध्रसमाकुला।</a-v><a-v>प्रवृत्ता संयुगमुखे शस्त्रग्राहवती नदी॥ ४०</a-v></p>
<p id="7.28.41"><a-v>एतस्मिन्नन्तरे क्रुद्धो दशग्रीवः प्रतापवान्।</a-v><a-v>निरीक्ष्य तद्बलं सर्वं दैवतैर्विनिपातितम्॥ ४१</a-v></p>
<p id="7.28.42"><a-v>स तं प्रतिविगाह्याशु प्रवृद्धं सैन्यसागरम्।</a-v><a-v>त्रिदशान्समरे निघ्नञ्शक्रमेवाभ्यवर्तत॥ ४२</a-v></p>
<p id="7.28.43"><a-v>ततः शक्रो महच्चापं विस्फार्य सुमहास्वनम्।</a-v><a-v>यस्य विस्फारघोषेण स्वनन्ति स्म दिशो दश॥ ४३</a-v></p>
<p id="7.28.44"><a-v>तद्विकृष्य महच्चापमिन्द्रो रावणमूर्धनि।</a-v><a-v>निपातयामास शरान्पावकादित्यवर्चसः॥ ४४</a-v></p>
<p id="7.28.45"><a-v>तथैव च महाबाहुर्दशग्रीवो व्यवस्थितः।</a-v><a-v>शक्रं कार्मुकविभ्रष्टैः शरवर्षैरवाकिरत्॥ ४५</a-v></p>
<p id="7.28.46"><a-v>प्रयुध्यतोरथ तयोर्बाणवर्षैः समन्ततः।</a-v><a-v>नाज्ञायत तदा किंचित्सर्वं हि तमसा वृतम्॥ ४६</a-v></p>
<p><a-v>इति श्रीरामायणे उत्तरकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
