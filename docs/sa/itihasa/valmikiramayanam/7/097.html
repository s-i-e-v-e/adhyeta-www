<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/097.sxml"><a-title>वाल्मीकिरामायणम् उत्तरकाण्डम् ९७ सर्गः</a-title><a-meta>
<p>Unique Words: 200</p>
</a-meta><hr><a-sec><p id="7.97.1"><a-v>विसृज्य लक्ष्मणं रामो दुःखशोकसमन्वितः।</a-v><a-v>पुरोधसं मन्त्रिणश्च नैगमांश्चेदमब्रवीत्॥ १</a-v></p>
<p id="7.97.2"><a-v>अद्य राज्येऽभिषेक्ष्यामि भरतं धर्मवत्सलम्।</a-v><a-v>अयोध्यायां पतिं वीरं ततो यास्याम्यहं वनम्॥ २</a-v></p>
<p id="7.97.3"><a-v>प्रवेशयत संभारान्मा भूत्कालात्ययो यथा।</a-v><a-v>अद्यैवाहं गमिष्यामि लक्ष्मणेन गतां गतिम्॥ ३</a-v></p>
<p id="7.97.4"><a-v>तच्छ्रुत्वा राघवेणोक्तं सर्वाः प्रकृतयो भृशम्।</a-v><a-v>मूर्धभिः प्रणता भूमौ गतसत्त्वा इवाभवन्॥ ४</a-v></p>
<p id="7.97.5"><a-v>भरतश्च विसंज्ञोऽभूच्छ्रुत्वा रामस्य भाषितम्।</a-v><a-v>राज्यं विगर्हयामास राघवं चेदमब्रवीत्॥ ५</a-v></p>
<p id="7.97.6"><a-v>सत्येन हि शपे राजन्स्वर्गलोके न चैव हि।</a-v><a-v>न कामये यथा राज्यं त्वां विना रघुनन्दन॥ ६</a-v></p>
<p id="7.97.7"><a-v>इमौ कुशीलवौ राजन्नभिषिञ्च नराधिप।</a-v><a-v>कोसलेषु कुशं वीरमुत्तरेषु तथा लवम्॥ ७</a-v></p>
<p id="7.97.8"><a-v>शत्रुघ्नस्य तु गच्छन्तु दूतास्त्वरितविक्रमाः।</a-v><a-v>इदं गमनमस्माकं स्वर्गायाख्यान्तु माचिरम्॥ ८</a-v></p>
<p id="7.97.9"><a-v>तच्छ्रुत्वा भरतेनोक्तं दृष्ट्वा चापि ह्यधोमुखान्।</a-v><a-v>पौरान्दुःखेन संतप्तान्वसिष्ठो वाक्यमब्रवीत्॥ ९</a-v></p>
<p id="7.97.10"><a-v>वत्स राम इमाः पश्य धरणीं प्रकृतीर्गताः।</a-v><a-v>ज्ञात्वैषामीप्सितं कार्यं मा चैषां विप्रियं कृथाः॥ १०</a-v></p>
<p id="7.97.11"><a-v>वसिष्ठस्य तु वाक्येन उत्थाप्य प्रकृतीजनम्।</a-v><a-v>किं करोमीति काकुत्स्थः सर्वान्वचनमब्रवीत्॥ ११</a-v></p>
<p id="7.97.12"><a-v>ततः सर्वाः प्रकृतयो रामं वचनमब्रुवन्।</a-v><a-v>गच्छन्तमनुगच्छामो यतो राम गमिष्यसि॥ १२</a-v></p>
<p id="7.97.13"><a-v>एषा नः परमा प्रीतिरेष धर्मः परो मतः।</a-v><a-v>हृद्गता नः सदा तुष्टिस्तवानुगमने दृढा॥ १३</a-v></p>
<p id="7.97.14"><a-v>पौरेषु यदि ते प्रीतिर्यदि स्नेहो ह्यनुत्तमः।</a-v><a-v>सपुत्रदाराः काकुत्स्थ समं गच्छाम सत्पथम्॥ १४</a-v></p>
<p id="7.97.15"><a-v>तपोवनं वा दुर्गं वा नदीमम्भोनिधिं तथा।</a-v><a-v>वयं ते यदि न त्याज्याः सर्वान्नो नय ईश्वर॥ १५</a-v></p>
<p id="7.97.16"><a-v>स तेषां निश्चयं ज्ञात्वा कृतान्तं च निरीक्ष्य च।</a-v><a-v>पौराणां दृढभक्तिं च बाढमित्येव सोऽब्रवीत्॥ १६</a-v></p>
<p id="7.97.17"><a-v>एवं विनिश्चयं कृत्वा तस्मिन्नहनि राघवः।</a-v><a-v>कोसलेषु कुशं वीरमुत्तरेषु तथा लवम्॥ १७</a-v></p>
<p id="7.97.18"><a-v>अभिषिञ्चन्महात्मानावुभावेव कुशीलवौ।</a-v><a-v>रथानां तु सहस्राणि त्रीणि नागायुतानि च॥ १८</a-v></p>
<p id="7.97.19"><a-v>दश चाश्वसहस्राणि एकैकस्य धनं ददौ।</a-v><a-v>बहुरत्नौ बहुधनौ हृष्टपुष्टजनावृतौ॥ १९</a-v></p>
<p id="7.97.20"><a-v>अभिषिच्य तु तौ वीरौ प्रस्थाप्य स्वपुरे तथा।</a-v><a-v>दूतान्संप्रेषयामास शत्रुघ्नाय महात्मने॥ २०</a-v></p>
<p><a-v>इति श्रीरामायणे उत्तरकाण्डे सप्तनवतितमः सर्गः ॥ ९७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
