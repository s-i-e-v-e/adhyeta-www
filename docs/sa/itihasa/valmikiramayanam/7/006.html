<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/006.sxml"><a-title>वाल्मीकिरामायणम् उत्तरकाण्डम् ६ सर्गः</a-title><a-meta>
<p>Unique Words: 462</p>
</a-meta><hr><a-sec><p id="7.6.1"><a-v>तैर्वध्यमाना देवाश्च ऋषयश्च तपोधनाः।</a-v><a-v>भयार्ताः शरणं जग्मुर्देवदेवं महेश्वरम्॥ १</a-v></p>
<p id="7.6.2"><a-v>ते समेत्य तु कामारिं त्रिपुरारिं त्रिलोचनम्।</a-v><a-v>ऊचुः प्राञ्जलयो देवा भयगद्गदभाषिणः॥ २</a-v></p>
<p id="7.6.3"><a-v>सुकेशपुत्रैर्भगवन्पितामहवरोद्धतैः।</a-v><a-v>प्रजाध्यक्ष प्रजाः सर्वा बाध्यन्ते रिपुबाधन॥ ३</a-v></p>
<p id="7.6.4"><a-v>शरण्यान्यशरण्यानि आश्रमाणि कृतानि नः।</a-v><a-v>स्वर्गाच्च च्यावितः शक्रः स्वर्गे क्रीडन्ति शक्रवत्॥ ४</a-v></p>
<p id="7.6.5"><a-v>अहं विष्णुरहं रुद्रो ब्रह्माहं देवराडहम्।</a-v><a-v>अहं यमोऽहं वरुणश्चन्द्रोऽहं रविरप्यहम्॥ ५</a-v></p>
<p id="7.6.6"><a-v>इति ते राक्षसा देव वरदानेन दर्पिताः।</a-v><a-v>बाधन्ते समरोद्धर्षा ये च तेषां पुरःसराः॥ ६</a-v></p>
<p id="7.6.7"><a-v>तन्नो देवभयार्तानामभयं दातुमर्हसि।</a-v><a-v>अशिवं वपुरास्थाय जहि दैवतकण्टकान्॥ ७</a-v></p>
<p id="7.6.8"><a-v>इत्युक्तस्तु सुरैः सर्वैः कपर्दी नीललोहितः।</a-v><a-v>सुकेशं प्रति सापेक्ष आह देवगणान्प्रभुः॥ ८</a-v></p>
<p id="7.6.9"><a-v>नाहं तान्निहनिष्यामि अवध्या मम तेऽसुराः।</a-v><a-v>किं तु मन्त्रं प्रदास्यामि यो वै तान्निहनिष्यति॥ ९</a-v></p>
<p id="7.6.10"><a-v>एवमेव समुद्योगं पुरस्कृत्य सुरर्षभाः।</a-v><a-v>गच्छन्तु शरणं विष्णुं हनिष्यति स तान्प्रभुः॥ १०</a-v></p>
<p id="7.6.11"><a-v>ततस्ते जयशब्देन प्रतिनन्द्य महेश्वरम्।</a-v><a-v>विष्णोः समीपमाजग्मुर्निशाचरभयार्दिताः॥ ११</a-v></p>
<p id="7.6.12"><a-v>शङ्खचक्रधरं देवं प्रणम्य बहुमान्य च।</a-v><a-v>ऊचुः संभ्रान्तवद्वाक्यं सुकेशतनयार्दिताः॥ १२</a-v></p>
<p id="7.6.13"><a-v>सुकेशतनयैर्देव त्रिभिस्त्रेताग्निसंनिभैः।</a-v><a-v>आक्रम्य वरदानेन स्थानान्यपहृतानि नः॥ १३</a-v></p>
<p id="7.6.14"><a-v>लङ्का नाम पुरी दुर्गा त्रिकूटशिखरे स्थिता।</a-v><a-v>तत्र स्थिताः प्रबाधन्ते सर्वान्नः क्षणदाचराः॥ १४</a-v></p>
<p id="7.6.15"><a-v>स त्वमस्मत्प्रियार्थं तु जहि तान्मधुसूदन।</a-v><a-v>चक्रकृत्तास्यकमलान्निवेदय यमाय वै॥ १५</a-v></p>
<p id="7.6.16"><a-v>भयेष्वभयदोऽस्माकं नान्योऽस्ति भवता समः।</a-v><a-v>नुद त्वं नो भयं देव नीहारमिव भास्करः॥ १६</a-v></p>
<p id="7.6.17"><a-v>इत्येवं दैवतैरुक्तो देवदेवो जनार्दनः।</a-v><a-v>अभयं भयदोऽरीणां दत्त्वा देवानुवाच ह॥ १७</a-v></p>
<p id="7.6.18"><a-v>सुकेशं राक्षसं जाने ईशानवरदर्पितम्।</a-v><a-v>तांश्चास्य तनयाञ्जाने येषां ज्येष्ठः स माल्यवान्॥ १८</a-v></p>
<p id="7.6.19"><a-v>तानहं समतिक्रान्तमर्यादान्राक्षसाधमान्।</a-v><a-v>सूदयिष्यामि संग्रामे सुरा भवत विज्वराः॥ १९</a-v></p>
<p id="7.6.20"><a-v>इत्युक्तास्ते सुराः सर्वे विष्णुना प्रभविष्णुना।</a-v><a-v>यथा वासं ययुर्हृष्टाः प्रशमन्तो जनार्दनम्॥ २०</a-v></p>
<p id="7.6.21"><a-v>विबुधानां समुद्योगं माल्यवान्स निशाचरः।</a-v><a-v>श्रुत्वा तौ भ्रातरौ वीराविदं वचनमब्रवीत्॥ २१</a-v></p>
<p id="7.6.22"><a-v>अमरा ऋषयश्चैव संहत्य किल शंकरम्।</a-v><a-v>अस्मद्वधं परीप्सन्त इदमूचुस्त्रिलोचनम्॥ २२</a-v></p>
<p id="7.6.23"><a-v>सुकेशतनया देव वरदानबलोद्धताः।</a-v><a-v>बाधन्तेऽस्मान्समुद्युक्ता घोररूपाः पदे पदे॥ २३</a-v></p>
<p id="7.6.24"><a-v>राक्षसैरभिभूताः स्म न शक्ताः स्म उमापते।</a-v><a-v>स्वेषु वेश्मसु संस्थातुं भयात्तेषां दुरात्मनाम्॥ २४</a-v></p>
<p id="7.6.25"><a-v>तदस्माकं हितार्थे त्वं जहि तांस्तांस्त्रिलोचन।</a-v><a-v>राक्षसान्हुंकृतेनैव दह प्रदहतां वर॥ २५</a-v></p>
<p id="7.6.26"><a-v>इत्येवं त्रिदशैरुक्तो निशम्यान्धकसूदनः।</a-v><a-v>शिरः करं च धुन्वान इदं वचनमब्रवीत्॥ २६</a-v></p>
<p id="7.6.27"><a-v>अवध्या मम ते देवाः सुकेशतनया रणे।</a-v><a-v>मन्त्रं तु वः प्रदास्यामि यो वै तान्निहनिष्यति॥ २७</a-v></p>
<p id="7.6.28"><a-v>यः स चक्रगदापाणिः पीतवासा जनार्दनः।</a-v><a-v>हनिष्यति स तान्युद्धे शरणं तं प्रपद्यथ॥ २८</a-v></p>
<p id="7.6.29"><a-v>हरान्नावाप्य ते कामं कामारिमभिवाद्य च।</a-v><a-v>नारायणालयं प्राप्तास्तस्मै सर्वं न्यवेदयन्॥ २९</a-v></p>
<p id="7.6.30"><a-v>ततो नारायणेनोक्ता देवा इन्द्रपुरोगमाः।</a-v><a-v>सुरारीन्सूदयिष्यामि सुरा भवत विज्वराः॥ ३०</a-v></p>
<p id="7.6.31"><a-v>देवानां भयभीतानां हरिणा राक्षसर्षभौ।</a-v><a-v>प्रतिज्ञातो वधोऽस्माकं तच्चिन्तयथ यत्क्षमम्॥ ३१</a-v></p>
<p id="7.6.32"><a-v>हिरण्यकशिपोर्मृत्युरन्येषां च सुरद्विषाम्।</a-v><a-v>दुःखं नारायणं जेतुं यो नो हन्तुमभीप्सति॥ ३२</a-v></p>
<p id="7.6.33"><a-v>ततः सुमाली माली च श्रुत्वा माल्यवतो वचः।</a-v><a-v>ऊचतुर्भ्रातरं ज्येष्ठं भगांशाविव वासवम्॥ ३३</a-v></p>
<p id="7.6.34"><a-v>स्वधीतं दत्तमिष्टं च ऐश्वर्यं परिपालितम्।</a-v><a-v>आयुर्निरामयं प्राप्तं स्वधर्मः स्थापितश्च नः॥ ३४</a-v></p>
<p id="7.6.35"><a-v>देवसागरमक्षोभ्यं शस्त्रौघैः प्रविगाह्य च।</a-v><a-v>जिता देवा रणे नित्यं न नो मृत्युकृतं भयम्॥ ३५</a-v></p>
<p id="7.6.36"><a-v>नारायणश्च रुद्रश्च शक्रश्चापि यमस्तथा।</a-v><a-v>अस्माकं प्रमुखे स्थातुं सर्व एव हि बिभ्यति॥ ३६</a-v></p>
<p id="7.6.37"><a-v>विष्णोर्दोषश्च नास्त्यत्र कारणं राक्षसेश्वर।</a-v><a-v>देवानामेव दोषेण विष्णोः प्रचलितं मनः॥ ३७</a-v></p>
<p id="7.6.38"><a-v>तस्मादद्य समुद्युक्ताः सर्वसैन्यसमावृताः।</a-v><a-v>देवानेव जिघांसामो येभ्यो दोषः समुत्थितः॥ ३८</a-v></p>
<p id="7.6.39"><a-v>इति माली सुमाली च माल्यवानग्रजः प्रभुः।</a-v><a-v>उद्योगं घोषयित्वाथ राक्षसाः सर्व एव ते।</a-v><a-v>युद्धाय निर्ययुः क्रुद्धा जम्भवृत्रबला इव॥ ३९</a-v></p>
<p id="7.6.40"><a-v>स्यन्दनैर्वारणेन्द्रैश्च हयैश्च गिरिसंनिभैः।</a-v><a-v>खरैर्गोभिरथोष्ट्रैश्च शिंशुमारैर्भुजंगमैः॥ ४०</a-v></p>
<p id="7.6.41"><a-v>मकरैः कच्छपैर्मीनैर्विहंगैर्गरुडोपमैः।</a-v><a-v>सिंहैर्व्याघ्रैर्वराहैश्च सृमरैश्चमरैरपि॥ ४१</a-v></p>
<p id="7.6.42"><a-v>त्यक्त्वा लङ्कां ततः सर्वे राक्षसा बलगर्विताः।</a-v><a-v>प्रयाता देवलोकाय योद्धुं दैवतशत्रवः॥ ४२</a-v></p>
<p id="7.6.43"><a-v>लङ्काविपर्ययं दृष्ट्वा यानि लङ्कालयान्यथ।</a-v><a-v>भूतानि भयदर्शीनि विमनस्कानि सर्वशः॥ ४३</a-v></p>
<p id="7.6.44"><a-v>भौमास्तथान्तरिक्षाश्च कालाज्ञप्ता भयावहाः।</a-v><a-v>उत्पाता राक्षसेन्द्राणामभावायोत्थिता द्रुतम्॥ ४४</a-v></p>
<p id="7.6.45"><a-v>अस्थीनि मेघा वर्षन्ति उष्णं शोणितमेव च।</a-v><a-v>वेलां समुद्रोऽप्युत्क्रान्तश्चलन्ते चाचलोत्तमाः॥ ४५</a-v></p>
<p id="7.6.46"><a-v>अट्टहासान्विमुञ्चन्तो घननादसमस्वनान्।</a-v><a-v>भूताः परिपतन्ति स्म नृत्यमानाः सहस्रशः॥ ४६</a-v></p>
<p id="7.6.47"><a-v>गृध्रचक्रं महच्चापि ज्वलनोद्गारिभिर्मुखैः।</a-v><a-v>राक्षसानामुपरि वै भ्रमते कालचक्रवत्॥ ४७</a-v></p>
<p id="7.6.48"><a-v>तानचिन्त्य महोत्पातान्राक्षसा बलगर्विताः।</a-v><a-v>यन्त्येव न निवर्तन्ते मृत्युपाशावपाशिताः॥ ४८</a-v></p>
<p id="7.6.49"><a-v>माल्यवांश्च सुमाली च माली च रजनीचराः।</a-v><a-v>आसन्पुरःसरास्तेषां क्रतूनामिव पावकाः॥ ४९</a-v></p>
<p id="7.6.50"><a-v>माल्यवन्तं तु ते सर्वे माल्यवन्तमिवाचलम्।</a-v><a-v>निशाचरा आश्रयन्ते धातारमिव देहिनः॥ ५०</a-v></p>
<p id="7.6.51"><a-v>तद्बलं राक्षसेन्द्राणां महाभ्रघननादितम्।</a-v><a-v>जयेप्सया देवलोकं ययौ माली वशे स्थितम्॥ ५१</a-v></p>
<p id="7.6.52"><a-v>राक्षसानां समुद्योगं तं तु नारायणः प्रभुः।</a-v><a-v>देवदूतादुपश्रुत्य दध्रे युद्धे ततो मनः॥ ५२</a-v></p>
<p id="7.6.53"><a-v>स देवसिद्धर्षिमहोरगैश्च गन्धर्वमुख्याप्सरसोपगीतः।</a-v><a-v>समाससादामरशत्रुसैन्यं चक्रासिसीरप्रवरादिधारी॥ ५३</a-v></p>
<p id="7.6.54"><a-v>सुपर्णपक्षानिलनुन्नपक्षं भ्रमत्पताकं प्रविकीर्णशस्त्रम्।</a-v><a-v>चचाल तद्राक्षसराजसैन्यं चलोपलो नील इवाचलेन्द्रः॥ ५४</a-v></p>
<p id="7.6.55"><a-v>ततः शितैः शोणितमांसरूषितै र्युगान्तवैश्वानरतुल्यविग्रहैः।</a-v><a-v>निशाचराः संपरिवार्य माधवं वरायुधैर्निर्बिभिदुः सहस्रशः॥ ५५</a-v></p>
<p><a-v>इति श्रीरामायणे उत्तरकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
