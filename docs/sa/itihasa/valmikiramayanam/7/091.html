<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/091.sxml"><a-title>वाल्मीकिरामायणम् उत्तरकाण्डम् ९१ सर्गः</a-title><a-meta>
<p>Unique Words: 144</p>
</a-meta><hr><a-sec><p id="7.91.1"><a-v>श्रुत्वा सेनापतिं प्राप्तं भरतं केकयाधिपः।</a-v><a-v>युधाजिद्गार्ग्यसहितं परां प्रीतिमुपागमत्॥ १</a-v></p>
<p id="7.91.2"><a-v>स निर्ययौ जनौघेन महता केकयाधिपः।</a-v><a-v>त्वरमाणोऽभिचक्राम गन्धर्वान्देवरूपिणः॥ २</a-v></p>
<p id="7.91.3"><a-v>भरतश्च युधाजिच्च समेतौ लघुविक्रमौ।</a-v><a-v>गन्धर्वनगरं प्राप्तौ सबलौ सपदानुगौ॥ ३</a-v></p>
<p id="7.91.4"><a-v>श्रुत्वा तु भरतं प्राप्तं गन्धर्वास्ते समागताः।</a-v><a-v>योद्धुकामा महावीर्या विनदन्तः समन्ततः॥ ४</a-v></p>
<p id="7.91.5"><a-v>ततः समभवद्युद्धं तुमुलं लोमहर्षणम्।</a-v><a-v>सप्तरात्रं महाभीमं न चान्यतरयोर्जयः॥ ५</a-v></p>
<p id="7.91.6"><a-v>ततो रामानुजः क्रुद्धः कालस्यास्त्रं सुदारुणम्।</a-v><a-v>संवर्तं नाम भरतो गन्धर्वेष्वभ्ययोजयत्॥ ६</a-v></p>
<p id="7.91.7"><a-v>ते बद्धाः कालपाशेन संवर्तेन विदारिताः।</a-v><a-v>क्षणेनाभिहतास्तिस्रस्तत्र कोट्यो महात्मना॥ ७</a-v></p>
<p id="7.91.8"><a-v>तं घातं घोरसंकाशं न स्मरन्ति दिवौकसः।</a-v><a-v>निमेषान्तरमात्रेण तादृशानां महात्मनाम्॥ ८</a-v></p>
<p id="7.91.9"><a-v>हतेषु तेषु वीरेषु भरतः कैकयीसुतः।</a-v><a-v>निवेशयामास तदा समृद्धे द्वे पुरोत्तमे।</a-v><a-v>तक्षं तक्षशिलायां तु पुष्करं पुष्करावतौ॥ ९</a-v></p>
<p id="7.91.10"><a-v>गन्धर्वदेशो रुचिरो गान्धारविषयश्च सः।</a-v><a-v>वर्षैः पञ्चभिराकीर्णो विषयैर्नागरैस्तथा॥ १०</a-v></p>
<p id="7.91.11"><a-v>धनरत्नौघसंपूर्णो काननैरुपशोभिते।</a-v><a-v>अन्योन्यसंघर्षकृते स्पर्धया गुणविस्तरे॥ ११</a-v></p>
<p id="7.91.12"><a-v>उभे सुरुचिरप्रख्ये व्यवहारैरकल्मषैः।</a-v><a-v>उद्यानयानौघवृते सुविभक्तान्तरापणे॥ १२</a-v></p>
<p id="7.91.13"><a-v>उभे पुरवरे रम्ये विस्तरैरुपशोभिते।</a-v><a-v>गृहमुख्यैः सुरुचिरैर्विमानैः समवर्णिभिः॥ १३</a-v></p>
<p id="7.91.14"><a-v>शोभिते शोभनीयैश्च देवायतनविस्तरैः।</a-v><a-v>निवेश्य पञ्चभिर्वर्षैर्भरतो राघवानुजः।</a-v><a-v>पुनरायान्महाबाहुरयोध्यां कैकयीसुतः॥ १४</a-v></p>
<p id="7.91.15"><a-v>सोऽभिवाद्य महात्मानं साक्षाद्धर्ममिवापरम्।</a-v><a-v>राघवं भरतः श्रीमान्ब्रह्माणमिव वासवः॥ १५</a-v></p>
<p id="7.91.16"><a-v>शशंस च यथावृत्तं गन्धर्ववधमुत्तमम्।</a-v><a-v>निवेशनं च देशस्य श्रुत्वा प्रीतोऽस्य राघवः॥ १६</a-v></p>
<p><a-v>इति श्रीरामायणे उत्तरकाण्डे एकनवतितमः सर्गः ॥ ९१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
