<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/018.sxml"><a-title>वाल्मीकिरामायणम् उत्तरकाण्डम् १८ सर्गः</a-title><a-meta>
<p>Unique Words: 321</p>
</a-meta><hr><a-sec><p id="7.18.1"><a-v>प्रविष्टायां हुताशं तु वेदवत्यां स रावणः।</a-v><a-v>पुष्पकं तत्समारुह्य परिचक्राम मेदिनीम्॥ १</a-v></p>
<p id="7.18.2"><a-v>ततो मरुत्तं नृपतिं यजन्तं सह दैवतैः।</a-v><a-v>उशीरबीजमासाद्य ददर्श स तु राक्षसः॥ २</a-v></p>
<p id="7.18.3"><a-v>संवर्तो नाम ब्रह्मर्षिर्भ्राता साक्षाद्बृहस्पतेः।</a-v><a-v>याजयामास धर्मज्ञः सर्वैर्ब्रह्मगणैर्वृतः॥ ३</a-v></p>
<p id="7.18.4"><a-v>दृष्ट्वा देवास्तु तद्रक्षो वरदानेन दुर्जयम्।</a-v><a-v>तां तां योनिं समापन्नास्तस्य धर्षणभीरवः॥ ४</a-v></p>
<p id="7.18.5"><a-v>इन्द्रो मयूरः संवृत्तो धर्मराजस्तु वायसः।</a-v><a-v>कृकलासो धनाध्यक्षो हंसो वै वरुणोऽभवत्॥ ५</a-v></p>
<p id="7.18.6"><a-v>तं च राजानमासाद्य रावणो राक्षसाधिपः।</a-v><a-v>प्राह युद्धं प्रयच्चेति निर्जितोऽस्मीति वा वद॥ ६</a-v></p>
<p id="7.18.7"><a-v>ततो मरुत्तो नृपतिः को भवानित्युवाच तम्।</a-v><a-v>अवहासं ततो मुक्त्वा राक्षसो वाक्यमब्रवीत्॥ ७</a-v></p>
<p id="7.18.8"><a-v>अकुतूहलभावेन प्रीतोऽस्मि तव पार्थिव।</a-v><a-v>धनदस्यानुजं यो मां नावगच्छसि रावणम्॥ ८</a-v></p>
<p id="7.18.9"><a-v>त्रिषु लोकेषु कः सोऽस्ति यो न जानाति मे बलम्।</a-v><a-v>भ्रातरं येन निर्जित्य विमानमिदमाहृतम्॥ ९</a-v></p>
<p id="7.18.10"><a-v>ततो मरुत्तो नृपतिस्तं राक्षसमथाब्रवीत्।</a-v><a-v>धन्यः खलु भवान्येन ज्येष्ठो भ्राता रणे जितः॥ १०</a-v></p>
<p id="7.18.11"><a-v>नाधर्मसहितं श्लाघ्यं न लोकप्रतिसंहितम्।</a-v><a-v>कर्म दौरात्म्यकं कृत्वा श्लाघसे भ्रातृनिर्जयात्॥ ११</a-v></p>
<p id="7.18.12"><a-v>किं त्वं प्राक्केवलं धर्मं चरित्वा लब्धवान्वरम्।</a-v><a-v>श्रुतपूर्वं हि न मया यादृशं भाषसे स्वयम्॥ १२</a-v></p>
<p id="7.18.13"><a-v>ततः शरासनं गृह्य सायकांश्च स पार्थिवः।</a-v><a-v>रणाय निर्ययौ क्रुद्धः संवर्तो मार्गमावृणोत्॥ १३</a-v></p>
<p id="7.18.14"><a-v>सोऽब्रवीत्स्नेहसंयुक्तं मरुत्तं तं महानृषिः।</a-v><a-v>श्रोतव्यं यदि मद्वाक्यं संप्रहारो न ते क्षमः॥ १४</a-v></p>
<p id="7.18.15"><a-v>माहेश्वरमिदं सत्रमसमाप्तं कुलं दहेत्।</a-v><a-v>दीक्षितस्य कुतो युद्धं क्रूरत्वं दीक्षिते कुतः॥ १५</a-v></p>
<p id="7.18.16"><a-v>संशयश्च रणे नित्यं राक्षसश्चैष दुर्जयः।</a-v><a-v>स निवृत्तो गुरोर्वाक्यान्मरुत्तः पृथिवीपतिः।</a-v><a-v>विसृज्य सशरं चापं स्वस्थो मखमुखोऽभवत्॥ १६</a-v></p>
<p id="7.18.17"><a-v>ततस्तं निर्जितं मत्वा घोषयामास वै शुकः।</a-v><a-v>रावणो जितवांश्चेति हर्षान्नादं च मुक्तवान्॥ १७</a-v></p>
<p id="7.18.18"><a-v>तान्भक्षयित्वा तत्रस्थान्महर्षीन्यज्ञमागतान्।</a-v><a-v>वितृप्तो रुधिरैस्तेषां पुनः संप्रययौ महीम्॥ १८</a-v></p>
<p id="7.18.19"><a-v>रावणे तु गते देवाः सेन्द्राश्चैव दिवौकसः।</a-v><a-v>ततः स्वां योनिमासाद्य तानि सत्त्वान्यथाब्रुवन्॥ १९</a-v></p>
<p id="7.18.20"><a-v>हर्षात्तदाब्रवीदिन्द्रो मयूरं नीलबर्हिणम्।</a-v><a-v>प्रीतोऽस्मि तव धर्मज्ञ उपकाराद्विहंगम॥ २०</a-v></p>
<p id="7.18.21"><a-v>मम नेत्रसहस्रं यत्तत्ते बर्हे भविष्यति।</a-v><a-v>वर्षमाणे मयि मुदं प्राप्स्यसे प्रीतिलक्षणम्॥ २१</a-v></p>
<p id="7.18.22"><a-v>नीलाः किल पुरा बर्हा मयूराणां नराधिप।</a-v><a-v>सुराधिपाद्वरं प्राप्य गताः सर्वे विचित्रताम्॥ २२</a-v></p>
<p id="7.18.23"><a-v>धर्मराजोऽब्रवीद्राम प्राग्वंशे वायसं स्थितम्।</a-v><a-v>पक्षिंस्तवास्मि सुप्रीतः प्रीतस्य च वचः शृणु॥ २३</a-v></p>
<p id="7.18.24"><a-v>यथान्ये विविधै रोगैः पीड्यन्ते प्राणिनो मया।</a-v><a-v>ते न ते प्रभविष्यन्ति मयि प्रीते न संशयः॥ २४</a-v></p>
<p id="7.18.25"><a-v>मृत्युतस्ते भयं नास्ति वरान्मम विहंगम।</a-v><a-v>यावत्त्वां न वधिष्यन्ति नरास्तावद्भविष्यसि॥ २५</a-v></p>
<p id="7.18.26"><a-v>ये च मद्विषयस्थास्तु मानवाः क्षुधयार्दिताः।</a-v><a-v>त्वयि भुक्ते तु तृप्तास्ते भविष्यन्ति सबान्धवाः॥ २६</a-v></p>
<p id="7.18.27"><a-v>वरुणस्त्वब्रवीद्धंसं गङ्गातोयविचारिणम्।</a-v><a-v>श्रूयतां प्रीतिसंयुक्तं वचः पत्ररथेश्वर॥ २७</a-v></p>
<p id="7.18.28"><a-v>वर्णो मनोहरः सौम्यश्चन्द्रमण्डलसंनिभः।</a-v><a-v>भविष्यति तवोदग्रः शुक्लफेनसमप्रभः॥ २८</a-v></p>
<p id="7.18.29"><a-v>मच्छरीरं समासाद्य कान्तो नित्यं भविष्यसि।</a-v><a-v>प्राप्स्यसे चातुलां प्रीतिमेतन्मे प्रीतिलक्षणम्॥ २९</a-v></p>
<p id="7.18.30"><a-v>हंसानां हि पुरा राम न वर्णः सर्वपाण्डुरः।</a-v><a-v>पक्षा नीलाग्रसंवीताः क्रोडाः शष्पाग्रनिर्मलाः॥ ३०</a-v></p>
<p id="7.18.31"><a-v>अथाब्रवीद्वैश्रवणः कृकलासं गिरौ स्थितम्।</a-v><a-v>हैरण्यं संप्रयच्छामि वर्णं प्रीतिस्तवाप्यहम्॥ ३१</a-v></p>
<p id="7.18.32"><a-v>सद्रव्यं च शिरो नित्यं भविष्यति तवाक्षयम्।</a-v><a-v>एष काञ्चनको वर्णो मत्प्रीत्या ते भविष्यति॥ ३२</a-v></p>
<p id="7.18.33"><a-v>एवं दत्त्वा वरांस्तेभ्यस्तस्मिन्यज्ञोत्सवे सुराः।</a-v><a-v>निवृत्ते सह राज्ञा वै पुनः स्वभवनं गताः॥ ३३</a-v></p>
<p><a-v>इति श्रीरामायणे उत्तरकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
