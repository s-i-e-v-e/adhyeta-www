<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/021.sxml"><a-title>वाल्मीकिरामायणम् उत्तरकाण्डम् २१ सर्गः</a-title><a-meta>
<p>Unique Words: 255</p>
</a-meta><hr><a-sec><p id="7.21.1"><a-v>एवं संचिन्त्य विप्रेन्द्रो जगाम लघुविक्रमः।</a-v><a-v>आख्यातुं तद्यथावृत्तं यमस्य सदनं प्रति॥ १</a-v></p>
<p id="7.21.2"><a-v>अपश्यत्स यमं तत्र देवमग्निपुरस्कृतम्।</a-v><a-v>विधानमुपतिष्ठन्तं प्राणिनो यस्य यादृशम्॥ २</a-v></p>
<p id="7.21.3"><a-v>स तु दृष्ट्वा यमः प्राप्तं महर्षिं तत्र नारदम्।</a-v><a-v>अब्रवीत्सुखमासीनमर्घ्यमावेद्य धर्मतः॥ ३</a-v></p>
<p id="7.21.4"><a-v>कच्चित्क्षेमं नु देवर्षे कच्चिद्धर्मो न नश्यति।</a-v><a-v>किमागमनकृत्यं ते देवगन्धर्वसेवित॥ ४</a-v></p>
<p id="7.21.5"><a-v>अब्रवीत्तु तदा वाक्यं नारदो भगवानृषिः।</a-v><a-v>श्रूयतामभिधास्यामि विधानं च विधीयताम्॥ ५</a-v></p>
<p id="7.21.6"><a-v>एष नाम्ना दशग्रीवः पितृराज निशाचरः।</a-v><a-v>उपयाति वशं नेतुं विक्रमैस्त्वां सुदुर्जयम्॥ ६</a-v></p>
<p id="7.21.7"><a-v>एतेन कारणेनाहं त्वरितोऽस्म्यागतः प्रभो।</a-v><a-v>दण्डप्रहरणस्याद्य तव किं नु करिष्यति॥ ७</a-v></p>
<p id="7.21.8"><a-v>एतस्मिन्नन्तरे दूरादंशुमन्तमिवोदितम्।</a-v><a-v>ददृशे दिव्यमायान्तं विमानं तस्य रक्षसः॥ ८</a-v></p>
<p id="7.21.9"><a-v>तं देशं प्रभया तस्य पुष्पकस्य महाबलः।</a-v><a-v>कृत्वा वितिमिरं सर्वं समीपं समवर्तत॥ ९</a-v></p>
<p id="7.21.10"><a-v>स त्वपश्यन्महाबाहुर्दशग्रीवस्ततस्ततः।</a-v><a-v>प्राणिनः सुकृतं कर्म भुञ्जानांश्चैव दुष्कृतम्॥ १०</a-v></p>
<p id="7.21.11"><a-v>ततस्तान्वध्यमानांस्तु कर्मभिर्दुष्कृतैः स्वकैः।</a-v><a-v>रावणो मोचयामास विक्रमेण बलाद्बली॥ ११</a-v></p>
<p id="7.21.12"><a-v>प्रेतेषु मुच्यमानेषु राक्षसेन बलीयसा।</a-v><a-v>प्रेतगोपाः सुसंरब्धा राक्षसेन्द्रमभिद्रवन्॥ १२</a-v></p>
<p id="7.21.13"><a-v>ते प्रासैः परिघैः शूलैर्मुद्गरैः शक्तितोमरैः।</a-v><a-v>पुष्पकं समवर्षन्त शूराः शतसहस्रशः॥ १३</a-v></p>
<p id="7.21.14"><a-v>तस्यासनानि प्रासादान्वेदिकास्तरणानि च।</a-v><a-v>पुष्पकस्य बभञ्जुस्ते शीघ्रं मधुकरा इव॥ १४</a-v></p>
<p id="7.21.15"><a-v>देवनिष्ठानभूतं तद्विमानं पुष्पकं मृधे।</a-v><a-v>भज्यमानं तथैवासीदक्षयं ब्रह्मतेजसा॥ १५</a-v></p>
<p id="7.21.16"><a-v>ततस्ते रावणामात्या यथाकामं यथाबलम्।</a-v><a-v>अयुध्यन्त महावीर्याः स च राजा दशाननः॥ १६</a-v></p>
<p id="7.21.17"><a-v>ते तु शोणितदिग्धाङ्गाः सर्वशस्त्रसमाहताः।</a-v><a-v>अमात्या राक्षसेन्द्रस्य चक्रुरायोधनं महत्॥ १७</a-v></p>
<p id="7.21.18"><a-v>अन्योन्यं च महाभागा जघ्नुः प्रहरणैर्युधि।</a-v><a-v>यमस्य च महत्सैन्यं राक्षसस्य च मन्त्रिणः॥ १८</a-v></p>
<p id="7.21.19"><a-v>अमात्यांस्तांस्तु संत्यज्य राक्षसस्य महौजसः।</a-v><a-v>तमेव समधावन्त शूलवर्षैर्दशाननम्॥ १९</a-v></p>
<p id="7.21.20"><a-v>ततः शोणितदिग्धाङ्गः प्रहारैर्जर्जरीकृतः।</a-v><a-v>विमाने राक्षसश्रेष्ठः फुल्लाशोक इवाबभौ॥ २०</a-v></p>
<p id="7.21.21"><a-v>स शूलानि गदाः प्रासाञ्शक्तितोमरसायकान्।</a-v><a-v>मुसलानि शिलावृक्षान्मुमोचास्त्रबलाद्बली॥ २१</a-v></p>
<p id="7.21.22"><a-v>तांस्तु सर्वान्समाक्षिप्य तदस्त्रमपहत्य च।</a-v><a-v>जघ्नुस्ते राक्षसं घोरमेकं शतसहस्रकः॥ २२</a-v></p>
<p id="7.21.23"><a-v>परिवार्य च तं सर्वे शैलं मेघोत्करा इव।</a-v><a-v>भिन्दिपालैश्च शूलैश्च निरुच्छ्वासमकारयन्॥ २३</a-v></p>
<p id="7.21.24"><a-v>विमुक्तकवचः क्रुद्धो सिक्तः शोणितविस्रवैः।</a-v><a-v>स पुष्पकं परित्यज्य पृथिव्यामवतिष्ठत॥ २४</a-v></p>
<p id="7.21.25"><a-v>ततः स कार्मुकी बाणी पृथिव्यां राक्षसाधिपः।</a-v><a-v>लब्धसंज्ञो मुहूर्तेन क्रुद्धस्तस्थौ यथान्तकः॥ २५</a-v></p>
<p id="7.21.26"><a-v>ततः पाशुपतं दिव्यमस्त्रं संधाय कार्मुके।</a-v><a-v>तिष्ठ तिष्ठेति तानुक्त्वा तच्चापं व्यपकर्षत॥ २६</a-v></p>
<p id="7.21.27"><a-v>ज्वालामाली स तु शरः क्रव्यादानुगतो रणे।</a-v><a-v>मुक्तो गुल्मान्द्रुमांश्चैव भस्मकृत्वा प्रधावति॥ २७</a-v></p>
<p id="7.21.28"><a-v>ते तस्य तेजसा दग्धाः सैन्या वैवस्वतस्य तु।</a-v><a-v>रणे तस्मिन्निपतिता दावदग्धा नगा इव॥ २८</a-v></p>
<p id="7.21.29"><a-v>ततः स सचिवैः सार्धं राक्षसो भीमविक्रमः।</a-v><a-v>ननाद सुमहानादं कम्पयन्निव मेदिनीम्॥ २९</a-v></p>
<p><a-v>इति श्रीरामायणे उत्तरकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
