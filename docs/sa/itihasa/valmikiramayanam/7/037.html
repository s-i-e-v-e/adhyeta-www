<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/037.sxml"><a-title>वाल्मीकिरामायणम् उत्तरकाण्डम् ३७ सर्गः</a-title><a-meta>
<p>Unique Words: 149</p>
</a-meta><hr><a-sec><p id="7.37.1"><a-v>विमृश्य च ततो रामो वयस्यमकुतोभयम्।</a-v><a-v>प्रतर्दनं काशिपतिं परिष्वज्येदमब्रवीत्॥ १</a-v></p>
<p id="7.37.2"><a-v>दर्शिता भवता प्रीतिर्दर्शितं सौहृदं परम्।</a-v><a-v>उद्योगश्च कृतो राजन्भरतेन त्वया सह॥ २</a-v></p>
<p id="7.37.3"><a-v>तद्भवानद्य काशेयीं पुरीं वाराणसीं व्रज।</a-v><a-v>रमणीयां त्वया गुप्तां सुप्राकारां सुतोरणाम्॥ ३</a-v></p>
<p id="7.37.4"><a-v>एतावदुक्त्वा उत्थाय काकुत्स्थः परमासनात्।</a-v><a-v>पर्यष्वजत धर्मात्मा निरन्तरमुरोगतम्॥ ४</a-v></p>
<p id="7.37.5"><a-v>विसृज्य तं वयस्यं स स्वागतान्पृथिवीपतीन्।</a-v><a-v>प्रहसन्राघवो वाक्यमुवाच मधुराक्षरम्॥ ५</a-v></p>
<p id="7.37.6"><a-v>भवतां प्रीतिरव्यग्रा तेजसा परिरक्षिता।</a-v><a-v>धर्मश्च नियतो नित्यं सत्यं च भवतां सदा॥ ६</a-v></p>
<p id="7.37.7"><a-v>युष्माकं च प्रभावेन तेजसा च महात्मनाम्।</a-v><a-v>हतो दुरात्मा दुर्बुद्धी रावणो राक्षसाधिपः॥ ७</a-v></p>
<p id="7.37.8"><a-v>हेतुमात्रमहं तत्र भवतां तेजसा हतः।</a-v><a-v>रावणः सगणो युद्धे सपुत्रः सहबान्धवः॥ ८</a-v></p>
<p id="7.37.9"><a-v>भवन्तश्च समानीता भरतेन महात्मना।</a-v><a-v>श्रुत्वा जनकराजस्य कानने तनयां हृताम्॥ ९</a-v></p>
<p id="7.37.10"><a-v>उद्युक्तानां च सर्वेषां पार्थिवानां महात्मनाम्।</a-v><a-v>कालो ह्यतीतः सुमहान्गमने रोचतां मतिः॥ १०</a-v></p>
<p id="7.37.11"><a-v>प्रत्यूचुस्तं च राजानो हर्षेण महतान्विताः।</a-v><a-v>दिष्ट्या त्वं विजयी राम राज्यं चापि प्रतिष्ठितम्॥ ११</a-v></p>
<p id="7.37.12"><a-v>दिष्ट्या प्रत्याहृता सीता दिष्ट्या शत्रुः पराजितः।</a-v><a-v>एष नः परमः काम एषा नः कीर्तिरुत्तमा॥ १२</a-v></p>
<p id="7.37.13"><a-v>यत्त्वां विजयिनं राम पश्यामो हतशात्रवम्।</a-v><a-v>उपपन्नं च काकुत्स्थ यत्त्वमस्मान्प्रशंससि॥ १३</a-v></p>
<p id="7.37.14"><a-v>प्रशंसार्हा हि जानन्ति प्रशंसां वक्तुमीदृशीम्।</a-v><a-v>आपृच्छामो गमिष्यामो हृदिस्थो नः सदा भवान्॥ १४</a-v></p>
<p id="7.37.15"><a-v>भवेच्च ते महाराज प्रीतिरस्मासु नित्यदा॥ १५</a-v></p>
<p><a-v>इति श्रीरामायणे उत्तरकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
