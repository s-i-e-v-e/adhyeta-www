<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/095.sxml"><a-title>वाल्मीकिरामायणम् उत्तरकाण्डम् ९५ सर्गः</a-title><a-meta>
<p>Unique Words: 177</p>
</a-meta><hr><a-sec><p id="7.95.1"><a-v>तथा तयोः कथयतोर्दुर्वासा भगवानृषिः।</a-v><a-v>रामस्य दर्शनाकाङ्क्षी राजद्वारमुपागमत्॥ १</a-v></p>
<p id="7.95.2"><a-v>सोऽभिगम्य च सौमित्रिमुवाच ऋषिसत्तमः।</a-v><a-v>रामं दर्शय मे शीघ्रं पुरा मेऽर्थोऽतिवर्तते॥ २</a-v></p>
<p id="7.95.3"><a-v>मुनेस्तु भाषितं श्रुत्वा लक्ष्मणः परवीरहा।</a-v><a-v>अभिवाद्य महात्मानं वाक्यमेतदुवाच ह॥ ३</a-v></p>
<p id="7.95.4"><a-v>किं कार्यं ब्रूहि भगवन्को वार्थः किं करोम्यहम्।</a-v><a-v>व्यग्रो हि राघवो ब्रह्मन्मुहूर्तं वा प्रतीक्षताम्॥ ४</a-v></p>
<p id="7.95.5"><a-v>तच्छ्रुत्वा ऋषिशार्दूलः क्रोधेन कलुषीकृतः।</a-v><a-v>उवाच लक्ष्मणं वाक्यं निर्दहन्निव चक्षुषा॥ ५</a-v></p>
<p id="7.95.6"><a-v>अस्मिन्क्षणे मां सौमित्रे रामाय प्रतिवेदय।</a-v><a-v>विषयं त्वां पुरं चैव शपिष्ये राघवं तथा॥ ६</a-v></p>
<p id="7.95.7"><a-v>भरतं चैव सौमित्रे युष्माकं या च संततिः।</a-v><a-v>न हि शक्ष्याम्यहं भूयो मन्युं धारयितुं हृदि॥ ७</a-v></p>
<p id="7.95.8"><a-v>तच्छ्रुत्वा घोरसंकाशं वाक्यं तस्य महात्मनः।</a-v><a-v>चिन्तयामास मनसा तस्य वाक्यस्य निश्चयम्॥ ८</a-v></p>
<p id="7.95.9"><a-v>एकस्य मरणं मेऽस्तु मा भूत्सर्वविनाशनम्।</a-v><a-v>इति बुद्ध्या विनिश्चित्य राघवाय न्यवेदयत्॥ ९</a-v></p>
<p id="7.95.10"><a-v>लक्ष्मणस्य वचः श्रुत्वा रामः कालं विसृज्य च।</a-v><a-v>निष्पत्य त्वरितं राजा अत्रेः पुत्रं ददर्श ह॥ १०</a-v></p>
<p id="7.95.11"><a-v>सोऽभिवाद्य महात्मानं ज्वलन्तमिव तेजसा।</a-v><a-v>किं कार्यमिति काकुत्स्थः कृताञ्जलिरभाषत॥ ११</a-v></p>
<p id="7.95.12"><a-v>तद्वाक्यं राघवेणोक्तं श्रुत्वा मुनिवरः प्रभुः।</a-v><a-v>प्रत्याह रामं दुर्वासाः श्रूयतां धर्मवत्सल॥ १२</a-v></p>
<p id="7.95.13"><a-v>अद्य वर्षसहस्रस्य समाप्तिर्मम राघव।</a-v><a-v>सोऽहं भोजनमिच्छामि यथासिद्धं तवानघ॥ १३</a-v></p>
<p id="7.95.14"><a-v>तच्छ्रुत्वा वचनं रामो हर्षेण महतान्वितः।</a-v><a-v>भोजनं मुनिमुख्याय यथासिद्धमुपाहरत्॥ १४</a-v></p>
<p id="7.95.15"><a-v>स तु भुक्त्वा मुनिश्रेष्ठस्तदन्नममृतोपमम्।</a-v><a-v>साधु रामेति संभाष्य स्वमाश्रममुपागमत्॥ १५</a-v></p>
<p id="7.95.16"><a-v>तस्मिन्गते महातेजा राघवः प्रीतमानसः।</a-v><a-v>संस्मृत्य कालवाक्यानि ततो दुःखमुपेयिवान्॥ १६</a-v></p>
<p id="7.95.17"><a-v>दुःखेन च सुसंतप्तः स्मृत्वा तद्घोरदर्शनम्।</a-v><a-v>अवान्मुखो दीनमना व्याहर्तुं न शशाक ह॥ १७</a-v></p>
<p id="7.95.18"><a-v>ततो बुद्ध्या विनिश्चित्य कालवाक्यानि राघवः।</a-v><a-v>नैतदस्तीति चोक्त्वा स तूष्णीमासीन्महायशाः॥ १८</a-v></p>
<p><a-v>इति श्रीरामायणे उत्तरकाण्डे पञ्चनवतितमः सर्गः ॥ ९५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
