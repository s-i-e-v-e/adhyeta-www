<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/039.sxml"><a-title>वाल्मीकिरामायणम् उत्तरकाण्डम् ३९ सर्गः</a-title><a-meta>
<p>Unique Words: 229</p>
</a-meta><hr><a-sec><p id="7.39.1"><a-v>तथा स्म तेषां वसतामृक्षवानररक्षसाम्।</a-v><a-v>राघवस्तु महातेजाः सुग्रीवमिदमब्रवीत्॥ १</a-v></p>
<p id="7.39.2"><a-v>गम्यतां सौम्य किष्किन्धां दुराधर्षां सुरासुरैः।</a-v><a-v>पालयस्व सहामात्यै राज्यं निहतकण्टकम्॥ २</a-v></p>
<p id="7.39.3"><a-v>अङ्गदं च महाबाहो प्रीत्या परमयान्वितः।</a-v><a-v>पश्य त्वं हनुमन्तं च नलं च सुमहाबलम्॥ ३</a-v></p>
<p id="7.39.4"><a-v>सुषेणं श्वशुरं शूरं तारं च बलिनां वरम्।</a-v><a-v>कुमुदं चैव दुर्धर्षं नीलं च सुमहाबलम्॥ ४</a-v></p>
<p id="7.39.5"><a-v>वीरं शतबलिं चैव मैन्दं द्विविदमेव च।</a-v><a-v>गजं गवाक्षं गवयं शरभं च महाबलम्॥ ५</a-v></p>
<p id="7.39.6"><a-v>ऋक्षराजं च दुर्धर्षं जाम्बवन्तं महाबलम्।</a-v><a-v>पश्य प्रीतिसमायुक्तो गन्धमादनमेव च॥ ६</a-v></p>
<p id="7.39.7"><a-v>ये चान्ये सुमहात्मानो मदर्थे त्यक्तजीविताः।</a-v><a-v>पश्य त्वं प्रीतिसंयुक्तो मा चैषां विप्रियं कृथाः॥ ७</a-v></p>
<p id="7.39.8"><a-v>एवमुक्त्वा च सुग्रीवं प्रशस्य च पुनः पुनः।</a-v><a-v>विभीषणमथोवाच रामो मधुरया गिरा॥ ८</a-v></p>
<p id="7.39.9"><a-v>लङ्कां प्रशाधि धर्मेण संमतो ह्यसि पार्थिव।</a-v><a-v>पुरस्य राक्षसानां च भ्रातुर्वैश्वरणस्य च॥ ९</a-v></p>
<p id="7.39.10"><a-v>मा च बुद्धिमधर्मे त्वं कुर्या राजन्कथंचन।</a-v><a-v>बुद्धिमन्तो हि राजानो ध्रुवमश्नन्ति मेदिनीम्॥ १०</a-v></p>
<p id="7.39.11"><a-v>अहं च नित्यशो राजन्सुग्रीवसहितस्त्वया।</a-v><a-v>स्मर्तव्यः परया प्रीत्या गच्छ त्वं विगतज्वरः॥ ११</a-v></p>
<p id="7.39.12"><a-v>रामस्य भाषितं श्रुत्वा ऋक्षवानरराक्षसाः।</a-v><a-v>साधु साध्विति काकुत्स्थं प्रशशंसुः पुनः पुनः॥ १२</a-v></p>
<p id="7.39.13"><a-v>तव बुद्धिर्महाबाहो वीर्यमद्भुतमेव च।</a-v><a-v>माधुर्यं परमं राम स्वयम्भोरिव नित्यदा॥ १३</a-v></p>
<p id="7.39.14"><a-v>तेषामेवं ब्रुवाणानां वानराणां च रक्षसाम्।</a-v><a-v>हनूमान्प्रणतो भूत्वा राघवं वाक्यमब्रवीत्॥ १४</a-v></p>
<p id="7.39.15"><a-v>स्नेहो मे परमो राजंस्त्वयि नित्यं प्रतिष्ठितः।</a-v><a-v>भक्तिश्च नियता वीर भावो नान्यत्र गच्छति॥ १५</a-v></p>
<p id="7.39.16"><a-v>यावद्रामकथां वीर श्रोष्येऽहं पृथिवीतले।</a-v><a-v>तावच्छरीरे वत्स्यन्तु मम प्राणा न संशयः॥ १६</a-v></p>
<p id="7.39.17"><a-v>एवं ब्रुवाणं राजेन्द्रो हनूमन्तमथासनात्।</a-v><a-v>उत्थाय च परिष्वज्य वाक्यमेतदुवाच ह॥ १७</a-v></p>
<p id="7.39.18"><a-v>एवमेतत्कपिश्रेष्ठ भविता नात्र संशयः।</a-v><a-v>लोका हि यावत्स्थास्यन्ति तावत्स्थास्यति मे कथा॥ १८</a-v></p>
<p id="7.39.19"><a-v>चरिष्यति कथा यावल्लोकानेषा हि मामिका।</a-v><a-v>तावच्छरीरे वत्स्यन्ति प्राणास्तव न संशयः॥ १९</a-v></p>
<p id="7.39.20"><a-v>ततोऽस्य हारं चन्द्राभं मुच्य कण्ठात्स राघवः।</a-v><a-v>वैदूर्यतरलं स्नेहादाबबन्धे हनूमति॥ २०</a-v></p>
<p id="7.39.21"><a-v>तेनोरसि निबद्धेन हारेण स महाकपिः।</a-v><a-v>रराज हेमशैलेन्द्रश्चन्द्रेणाक्रान्तमस्तकः॥ २१</a-v></p>
<p id="7.39.22"><a-v>श्रुत्वा तु राघवस्यैतदुत्थायोत्थाय वानराः।</a-v><a-v>प्रणम्य शिरसा पादौ प्रजग्मुस्ते महाबलाः॥ २२</a-v></p>
<p id="7.39.23"><a-v>सुग्रीवश्चैव रामेण परिष्वक्तो महाभुजः।</a-v><a-v>विभीषणश्च धर्मात्मा निरन्तरमुरोगतः॥ २३</a-v></p>
<p id="7.39.24"><a-v>सर्वे च ते बाष्पगलाः साश्रुनेत्रा विचेतसः।</a-v><a-v>संमूढा इव दुःखेन त्यजन्ते राघवं तदा॥ २४</a-v></p>
<p><a-v>इति श्रीरामायणे उत्तरकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
