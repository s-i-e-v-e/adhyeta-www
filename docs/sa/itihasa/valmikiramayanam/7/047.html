<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/047.sxml"><a-title>वाल्मीकिरामायणम् उत्तरकाण्डम् ४७ सर्गः</a-title><a-meta>
<p>Unique Words: 190</p>
</a-meta><hr><a-sec><p id="7.47.1"><a-v>लक्ष्मणस्य वचः श्रुत्वा दारुणं जनकात्मजा।</a-v><a-v>परं विषादमागम्य वैदेही निपपात ह॥ १</a-v></p>
<p id="7.47.2"><a-v>सा मुहूर्तमिवासंज्ञा बाष्पव्याकुलितेक्षणा।</a-v><a-v>लक्ष्मणं दीनया वाचा उवाच जनकात्मजा॥ २</a-v></p>
<p id="7.47.3"><a-v>मामिकेयं तनुर्नूनं सृष्टा दुःखाय लक्ष्मण।</a-v><a-v>धात्रा यस्यास्तथा मेऽद्य दुःखमूर्तिः प्रदृश्यते॥ ३</a-v></p>
<p id="7.47.4"><a-v>किं नु पापं कृतं पूर्वं को वा दारैर्वियोजितः।</a-v><a-v>याहं शुद्धसमाचारा त्यक्ता नृपतिना सती॥ ४</a-v></p>
<p id="7.47.5"><a-v>पुराहमाश्रमे वासं रामपादानुवर्तिनी।</a-v><a-v>अनुरुध्यापि सौमित्रे दुःखे विपरिवर्तिनी॥ ५</a-v></p>
<p id="7.47.6"><a-v>सा कथं ह्याश्रमे सौम्य वत्स्यामि विजनीकृता।</a-v><a-v>आख्यास्यामि च कस्याहं दुःखं दुःखपरायणा॥ ६</a-v></p>
<p id="7.47.7"><a-v>किं च वक्ष्यामि मुनिषु किं मयापकृतं नृपे।</a-v><a-v>कस्मिन्वा कारणे त्यक्ता राघवेण महात्मना॥ ७</a-v></p>
<p id="7.47.8"><a-v>न खल्वद्यैव सौमित्रे जीवितं जाह्नवीजले।</a-v><a-v>त्यजेयं राजवंशस्तु भर्तुर्मे परिहास्यते॥ ८</a-v></p>
<p id="7.47.9"><a-v>यथाज्ञां कुरु सौमित्रे त्यज मां दुःखभागिनीम्।</a-v><a-v>निदेशे स्थीयतां राज्ञः शृणु चेदं वचो मम॥ ९</a-v></p>
<p id="7.47.10"><a-v>श्वश्रूणामविशेषेण प्राञ्जलिः प्रग्रहेण च।</a-v><a-v>शिरसा वन्द्य चरणौ कुशलं ब्रूहि पार्थिवम्॥ १०</a-v></p>
<p id="7.47.11"><a-v>यथा भ्रातृषु वर्तेथास्तथा पौरेषु नित्यदा।</a-v><a-v>परमो ह्येष धर्मः स्यादेषा कीर्तिरनुत्तमा॥ ११</a-v></p>
<p id="7.47.12"><a-v>यत्त्वं पौरजनं राजन्धर्मेण समवाप्नुयाः।</a-v><a-v>अहं तु नानुशोचामि स्वशरीरं नरर्षभ।</a-v><a-v>यथापवादं पौराणां तथैव रघुनन्दन॥ १२</a-v></p>
<p id="7.47.13"><a-v>एवं ब्रुवन्त्यां सीतायां लक्ष्मणो दीनचेतनः।</a-v><a-v>शिरसा धरणीं गत्वा व्याहर्तुं न शशाक ह॥ १३</a-v></p>
<p id="7.47.14"><a-v>प्रदक्षिणं च कृत्वा स रुदन्नेव महास्वनम्।</a-v><a-v>आरुरोह पुनर्नावं नाविकं चाभ्यचोदयत्॥ १४</a-v></p>
<p id="7.47.15"><a-v>स गत्वा चोत्तरं कूलं शोकभारसमन्वितः।</a-v><a-v>संमूढ इव दुःखेन रथमध्यारुहद्द्रुतम्॥ १५</a-v></p>
<p id="7.47.16"><a-v>मुहुर्मुहुरपावृत्य दृष्ट्वा सीतामनाथवत्।</a-v><a-v>वेष्टन्तीं परतीरस्थां लक्ष्मणः प्रययावथ॥ १६</a-v></p>
<p id="7.47.17"><a-v>दूरस्थं रथमालोक्य लक्ष्मणं च मुहुर्मुहुः।</a-v><a-v>निरीक्षमाणामुद्विग्नां सीतां शोकः समाविशत्॥ १७</a-v></p>
<p id="7.47.18"><a-v>सा दुःखभारावनता तपस्विनी</a-v><a-v>यशोधरा नाथमपश्यती सती।</a-v><a-v>रुरोद सा बर्हिणनादिते वने</a-v><a-v>महास्वनं दुःखपरायणा सती॥ १८</a-v></p>
<p><a-v>इति श्रीरामायणे उत्तरकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
