<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/027.sxml"><a-title>वाल्मीकिरामायणम् उत्तरकाण्डम् २७ सर्गः</a-title><a-meta>
<p>Unique Words: 354</p>
</a-meta><hr><a-sec><p id="7.27.1"><a-v>कैलासं लङ्घयित्वाथ दशग्रीवः सराक्षसः।</a-v><a-v>आससाद महातेजा इन्द्रलोकं निशाचरः॥ १</a-v></p>
<p id="7.27.2"><a-v>तस्य राक्षससैन्यस्य समन्तादुपयास्यतः।</a-v><a-v>देवलोकं ययौ शब्दो भिद्यमानार्णवोपमः॥ २</a-v></p>
<p id="7.27.3"><a-v>श्रुत्वा तु रावणं प्राप्तमिन्द्रः संचलितासनः।</a-v><a-v>अब्रवीत्तत्र तान्देवान्सर्वानेव समागतान्॥ ३</a-v></p>
<p id="7.27.4"><a-v>आदित्यान्सवसून्रुद्रान्विश्वान्साध्यान्मरुद्गणान्।</a-v><a-v>सज्जीभवत युद्धार्थं रावणस्य दुरात्मनः॥ ४</a-v></p>
<p id="7.27.5"><a-v>एवमुक्तास्तु शक्रेण देवाः शक्रसमा युधि।</a-v><a-v>संनह्यन्त महासत्त्वा युद्धश्रद्धासमन्विताः॥ ५</a-v></p>
<p id="7.27.6"><a-v>स तु दीनः परित्रस्तो महेन्द्रो रावणं प्रति।</a-v><a-v>विष्णोः समीपमागत्य वाक्यमेतदुवाच ह॥ ६</a-v></p>
<p id="7.27.7"><a-v>विष्णो कथं करिष्यामो महावीर्यपराक्रम।</a-v><a-v>असौ हि बलवान्रक्षो युद्धार्थमभिवर्तते॥ ७</a-v></p>
<p id="7.27.8"><a-v>वरप्रदानाद्बलवान्न खल्वन्येन हेतुना।</a-v><a-v>तच्च सत्यं हि कर्तव्यं वाक्यं देव प्रजापतेः॥ ८</a-v></p>
<p id="7.27.9"><a-v>तद्यथा नमुचिर्वृत्रो बलिर्नरकशम्बरौ।</a-v><a-v>त्वन्मतं समवष्टभ्य यथा दग्धास्तथा कुरु॥ ९</a-v></p>
<p id="7.27.10"><a-v>न ह्यन्यो देव देवानामापत्सु सुमहाबल।</a-v><a-v>गतिः परायणं वास्ति त्वामृते पुरुषोत्तम॥ १०</a-v></p>
<p id="7.27.11"><a-v>त्वं हि नारायणः श्रीमान्पद्मनाभः सनातनः।</a-v><a-v>त्वयाहं स्थापितश्चैव देवराज्ये सनातने॥ ११</a-v></p>
<p id="7.27.12"><a-v>तदाख्याहि यथातत्त्वं देवदेव मम स्वयम्।</a-v><a-v>असिचक्रसहायस्त्वं युध्यसे संयुगे रिपुम्॥ १२</a-v></p>
<p id="7.27.13"><a-v>एवमुक्तः स शक्रेण देवो नारायणः प्रभुः।</a-v><a-v>अब्रवीन्न परित्रासः कार्यस्ते श्रूयतां च मे॥ १३</a-v></p>
<p id="7.27.14"><a-v>न तावदेष दुर्वृत्तः शक्यो दैवतदानवैः।</a-v><a-v>हन्तुं युधि समासाद्य वरदानेन दुर्जयः॥ १४</a-v></p>
<p id="7.27.15"><a-v>सर्वथा तु महत्कर्म करिष्यति बलोत्कटः।</a-v><a-v>रक्षः पुत्रसहायोऽसौ दृष्टमेतन्निसर्गतः॥ १५</a-v></p>
<p id="7.27.16"><a-v>ब्रवीषि यत्तु मां शक्र संयुगे योत्स्यसीति ह।</a-v><a-v>नैवाहं प्रतियोत्स्ये तं रावणं राक्षसाधिपम्॥ १६</a-v></p>
<p id="7.27.17"><a-v>अनिहत्य रिपुं विष्णुर्न हि प्रतिनिवर्तते।</a-v><a-v>दुर्लभश्चैष कामोऽद्य वरमासाद्य राक्षसे॥ १७</a-v></p>
<p id="7.27.18"><a-v>प्रतिजानामि देवेन्द्र त्वत्समीपं शतक्रतो।</a-v><a-v>राक्षसस्याहमेवास्य भविता मृत्युकारणम्॥ १८</a-v></p>
<p id="7.27.19"><a-v>अहमेनं वधिष्यामि रावणं ससुतं युधि।</a-v><a-v>देवतास्तोषयिष्यामि ज्ञात्वा कालमुपस्थितम्॥ १९</a-v></p>
<p id="7.27.20"><a-v>एतस्मिन्नन्तरे नादः शुश्रुवे रजनीक्षये।</a-v><a-v>तस्य रावणसैन्यस्य प्रयुद्धस्य समन्ततः॥ २०</a-v></p>
<p id="7.27.21"><a-v>अथ युद्धं समभवद्देवराक्षसयोस्तदा।</a-v><a-v>घोरं तुमुलनिर्ह्रादं नानाप्रहरणायुधम्॥ २१</a-v></p>
<p id="7.27.22"><a-v>एतस्मिन्नन्तरे शूरा राक्षसा घोरदर्शनाः।</a-v><a-v>युद्धार्थमभ्यधावन्त सचिवा रावणाज्ञया॥ २२</a-v></p>
<p id="7.27.23"><a-v>मारीचश्च प्रहस्तश्च महापार्श्वमहोदरौ।</a-v><a-v>अकम्पनो निकुम्भश्च शुकः सारण एव च॥ २३</a-v></p>
<p id="7.27.24"><a-v>संह्रादिर्धूमकेतुश्च महादंष्ट्रो महामुखः।</a-v><a-v>जम्बुमाली महामाली विरूपाक्षश्च राक्षसः॥ २४</a-v></p>
<p id="7.27.25"><a-v>एतैः सर्वैर्महावीर्यैर्वृतो राक्षसपुंगवः।</a-v><a-v>रावणस्यार्यकः सैन्यं सुमाली प्रविवेश ह॥ २५</a-v></p>
<p id="7.27.26"><a-v>स हि देवगणान्सर्वान्नानाप्रहरणैः शितैः।</a-v><a-v>विध्वंसयति संक्रुद्धः सह तैः क्षणदाचरैः॥ २६</a-v></p>
<p id="7.27.27"><a-v>एतस्मिन्नन्तरे शूरो वसूनामष्टमो वसुः।</a-v><a-v>सावित्र इति विख्यातः प्रविवेश महारणम्॥ २७</a-v></p>
<p id="7.27.28"><a-v>ततो युद्धं समभवत्सुराणां राक्षसैः सह।</a-v><a-v>क्रुद्धानां रक्षसां कीर्तिं समरेष्वनिवर्तिनाम्॥ २८</a-v></p>
<p id="7.27.29"><a-v>ततस्ते राक्षसाः शूरा देवांस्तान्समरे स्थितान्।</a-v><a-v>नानाप्रहरणैर्घोरैर्जघ्नुः शतसहस्रशः॥ २९</a-v></p>
<p id="7.27.30"><a-v>सुरास्तु राक्षसान्घोरान्महावीर्यान्स्वतेजसा।</a-v><a-v>समरे विविधैः शस्त्रैरनयन्यमसादनम्॥ ३०</a-v></p>
<p id="7.27.31"><a-v>एतस्मिन्नन्तरे शूरः सुमाली नाम राक्षसः।</a-v><a-v>नानाप्रहरणैः क्रुद्धो रणमेवाभ्यवर्तत॥ ३१</a-v></p>
<p id="7.27.32"><a-v>देवानां तद्बलं सर्वं नानाप्रहरणैः शितैः।</a-v><a-v>विध्वंसयति संक्रुद्धो वायुर्जलधरानिव॥ ३२</a-v></p>
<p id="7.27.33"><a-v>ते महाबाणवर्षैश्च शूलैः प्रासैश्च दारुणैः।</a-v><a-v>पीड्यमानाः सुराः सर्वे न व्यतिष्ठन्समाहिताः॥ ३३</a-v></p>
<p id="7.27.34"><a-v>ततो विद्राव्यमाणेषु त्रिदशेषु सुमालिना।</a-v><a-v>वसूनामष्टमो देवः सावित्रो व्यवतिष्ठत॥ ३४</a-v></p>
<p id="7.27.35"><a-v>संवृतः स्वैरनीकैस्तु प्रहरन्तं निशाचरम्।</a-v><a-v>विक्रमेण महातेजा वारयामास संयुगे॥ ३५</a-v></p>
<p id="7.27.36"><a-v>सुमत्तयोस्तयोरासीद्युद्धं लोके सुदारुणम्।</a-v><a-v>सुमालिनो वसोश्चैव समरेष्वनिवर्तिनोः॥ ३६</a-v></p>
<p id="7.27.37"><a-v>ततस्तस्य महाबाणैर्वसुना सुमहात्मना।</a-v><a-v>महान्स पन्नगरथः क्षणेन विनिपातितः॥ ३७</a-v></p>
<p id="7.27.38"><a-v>हत्वा तु संयुगे तस्य रथं बाणशतैः शितैः।</a-v><a-v>गदां तस्य वधार्थाय वसुर्जग्राह पाणिना॥ ३८</a-v></p>
<p id="7.27.39"><a-v>तां प्रदीप्तां प्रगृह्याशु कालदण्डनिभां शुभाम्।</a-v><a-v>तस्य मूर्धनि सावित्रः सुमालेर्विनिपातयत्॥ ३९</a-v></p>
<p id="7.27.40"><a-v>तस्य मूर्धनि सोल्काभा पतन्ती च तदा बभौ।</a-v><a-v>सहस्राक्षसमुत्सृष्टा गिराविव महाशनिः॥ ४०</a-v></p>
<p id="7.27.41"><a-v>तस्य नैवास्थि कायो वा न मांसं ददृशे तदा।</a-v><a-v>गदया भस्मसाद्भूतो रणे तस्मिन्निपातितः॥ ४१</a-v></p>
<p id="7.27.42"><a-v>तं दृष्ट्वा निहतं संख्ये राक्षसास्ते समन्ततः।</a-v><a-v>दुद्रुवुः सहिताः सर्वे क्रोशमाना महास्वनम्॥ ४२</a-v></p>
<p><a-v>इति श्रीरामायणे उत्तरकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
