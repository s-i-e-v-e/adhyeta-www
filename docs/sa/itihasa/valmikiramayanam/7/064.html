<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/064.sxml"><a-title>वाल्मीकिरामायणम् उत्तरकाण्डम् ६४ सर्गः</a-title><a-meta>
<p>Unique Words: 155</p>
</a-meta><hr><a-sec><p id="7.64.1"><a-v>प्रस्थाप्य तु स शत्रुघ्नं भ्रातृभ्यां सह राघवः।</a-v><a-v>प्रमुमोद सुखी राज्यं धर्मेण परिपालयन्॥ १</a-v></p>
<p id="7.64.2"><a-v>ततः कतिपयाहःसु वृद्धो जानपदो द्विजः।</a-v><a-v>शवं बालमुपादाय राजद्वारमुपागमत्॥ २</a-v></p>
<p id="7.64.3"><a-v>रुदन्बहुविधा वाचः स्नेहाक्षरसमन्विताः।</a-v><a-v>असकृत्पुत्र पुत्रेति वाक्यमेतदुवाच ह॥ ३</a-v></p>
<p id="7.64.4"><a-v>किं नु मे दुष्कृतं कर्म पूर्वं देहान्तरे कृतम्।</a-v><a-v>यदहं पुत्रमेकं त्वां पश्यामि निधनं गतम्॥ ४</a-v></p>
<p id="7.64.5"><a-v>अप्राप्तयौवनं बालं पञ्चवर्षसमन्वितम्।</a-v><a-v>अकाले कालमापन्नं दुःखाय मम पुत्रक॥ ५</a-v></p>
<p id="7.64.6"><a-v>अल्पैरहोभिर्निधनं गमिष्यामि न संशयः।</a-v><a-v>अहं च जननी चैव तव शोकेन पुत्रक॥ ६</a-v></p>
<p id="7.64.7"><a-v>न स्मराम्यनृतं ह्युक्तं न च हिंसां स्मराम्यहम्।</a-v><a-v>केन मे दुष्कृतेनाद्य बाल एव ममात्मजः।</a-v><a-v>अकृत्वा पितृकार्याणि नीतो वैवस्वतक्षयम्॥ ७</a-v></p>
<p id="7.64.8"><a-v>नेदृशं दृष्टपूर्वं मे श्रुतं वा घोरदर्शनम्।</a-v><a-v>मृत्युरप्राप्तकालानां रामस्य विषये यथा॥ ८</a-v></p>
<p id="7.64.9"><a-v>रामस्य दुष्कृतं किंचिन्महदस्ति न संशयः।</a-v><a-v>त्वं राजञ्जीवयस्वैनं बालं मृत्युवशं गतम्॥ ९</a-v></p>
<p id="7.64.10"><a-v>भ्रातृभिः सहितो राजन्दीर्घमायुरवाप्नुहि।</a-v><a-v>उषिताः स्म सुखं राज्ये तवास्मिन्सुमहाबल॥ १०</a-v></p>
<p id="7.64.11"><a-v>संप्रत्यनाथो विषय इक्ष्वाकूणां महात्मनाम्।</a-v><a-v>रामं नाथमिहासाद्य बालान्तकरणं नृपम्॥ ११</a-v></p>
<p id="7.64.12"><a-v>राजदोषैर्विपद्यन्ते प्रजा ह्यविधिपालिताः।</a-v><a-v>असद्वृत्ते तु नृपतावकाले म्रियते जनः॥ १२</a-v></p>
<p id="7.64.13"><a-v>यदा पुरेष्वयुक्तानि जना जनपदेषु च।</a-v><a-v>कुर्वते न च रक्षास्ति तदाकालकृतं भयम्॥ १३</a-v></p>
<p id="7.64.14"><a-v>सुव्यक्तं राजदोषोऽयं भविष्यति न संशयः।</a-v><a-v>पुरे जनपदे वापि तदा बालवधो ह्ययम्॥ १४</a-v></p>
<p id="7.64.15"><a-v>एवं बहुविधैर्वाक्यैर्निन्दयानो मुहुर्मुहुः।</a-v><a-v>राजानं दुःखसंतप्तः सुतं तमुपगूहति॥ १५</a-v></p>
<p><a-v>इति श्रीरामायणे उत्तरकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
