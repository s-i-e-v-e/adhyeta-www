<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/029.sxml"><a-title>वाल्मीकिरामायणम् उत्तरकाण्डम् २९ सर्गः</a-title><a-meta>
<p>Unique Words: 378</p>
</a-meta><hr><a-sec><p id="7.29.1"><a-v>ततस्तमसि संजाते राक्षसा दैवतैः सह।</a-v><a-v>अयुध्यन्त बलोन्मत्ताः सूदयन्तः परस्परम्॥ १</a-v></p>
<p id="7.29.2"><a-v>ततस्तु देवसैन्येन राक्षसानां महद्बलम्।</a-v><a-v>दशांशं स्थापितं युद्धे शेषं नीतं यमक्षयम्॥ २</a-v></p>
<p id="7.29.3"><a-v>तस्मिंस्तु तमसा नद्धे सर्वे ते देवराक्षसाः।</a-v><a-v>अन्योन्यं नाभ्यजानन्त युध्यमानाः परस्परम्॥ ३</a-v></p>
<p id="7.29.4"><a-v>इन्द्रश्च रावणश्चैव रावणिश्च महाबलः।</a-v><a-v>तस्मिंस्तमोजालवृते मोहमीयुर्न ते त्रयः॥ ४</a-v></p>
<p id="7.29.5"><a-v>स तु दृष्ट्वा बलं सर्वं निहतं रावणो रणे।</a-v><a-v>क्रोधमभ्यागमत्तीव्रं महानादं च मुक्तवान्॥ ५</a-v></p>
<p id="7.29.6"><a-v>क्रोधात्सूतं च दुर्धर्षः स्यन्दनस्थमुवाच ह।</a-v><a-v>परसैन्यस्य मध्येन यावदन्तं नयस्व माम्॥ ६</a-v></p>
<p id="7.29.7"><a-v>अद्यैतांस्त्रिदशान्सर्वान्विक्रमैः समरे स्वयम्।</a-v><a-v>नानाशस्त्रैर्महासारैर्नाशयामि नभस्तलात्॥ ७</a-v></p>
<p id="7.29.8"><a-v>अहमिन्द्रं वधिष्यामि वरुणं धनदं यमम्।</a-v><a-v>त्रिदशान्विनिहत्याशु स्वयं स्थास्याम्यथोपरि॥ ८</a-v></p>
<p id="7.29.9"><a-v>विषादो न च कर्तव्यः शीघ्रं वाहय मे रथम्।</a-v><a-v>द्विः खलु त्वां ब्रवीम्यद्य यावदन्तं नयस्व माम्॥ ९</a-v></p>
<p id="7.29.10"><a-v>अयं स नन्दनोद्देशो यत्र वर्तामहे वयम्।</a-v><a-v>नय मामद्य तत्र त्वमुदयो यत्र पर्वतः॥ १०</a-v></p>
<p id="7.29.11"><a-v>तस्य तद्वचनं श्रुत्वा तुरगान्स मनोजवान्।</a-v><a-v>आदिदेशाथ शत्रूणां मध्येनैव च सारथिः॥ ११</a-v></p>
<p id="7.29.12"><a-v>तस्य तं निश्चयं ज्ञात्वा शक्रो देवेश्वरस्तदा।</a-v><a-v>रथस्थः समरस्थांस्तान्देवान्वाक्यमथाब्रवीत्॥ १२</a-v></p>
<p id="7.29.13"><a-v>सुराः शृणुत मद्वाक्यं यत्तावन्मम रोचते।</a-v><a-v>जीवन्नेव दशग्रीवः साधु रक्षो निगृह्यताम्॥ १३</a-v></p>
<p id="7.29.14"><a-v>एष ह्यतिबलः सैन्ये रथेन पवनौजसा।</a-v><a-v>गमिष्यति प्रवृद्धोर्मिः समुद्र इव पर्वणि॥ १४</a-v></p>
<p id="7.29.15"><a-v>न ह्येष हन्तुं शक्योऽद्य वरदानात्सुनिर्भयः।</a-v><a-v>तद्ग्रहीष्यामहे रक्षो यत्ता भवत संयुगे॥ १५</a-v></p>
<p id="7.29.16"><a-v>यथा बलिं निगृह्यैतत्त्रैलोक्यं भुज्यते मया।</a-v><a-v>एवमेतस्य पापस्य निग्रहो मम रोचते॥ १६</a-v></p>
<p id="7.29.17"><a-v>ततोऽन्यं देशमास्थाय शक्रः संत्यज्य रावणम्।</a-v><a-v>अयुध्यत महातेजा राक्षसान्नाशयन्रणे॥ १७</a-v></p>
<p id="7.29.18"><a-v>उत्तरेण दशग्रीवः प्रविवेशानिवर्तितः।</a-v><a-v>दक्षिणेन तु पार्श्वेन प्रविवेश शतक्रतुः॥ १८</a-v></p>
<p id="7.29.19"><a-v>ततः स योजनशतं प्रविष्टो राक्षसाधिपः।</a-v><a-v>देवतानां बलं कृत्स्नं शरवर्षैरवाकिरत्॥ १९</a-v></p>
<p id="7.29.20"><a-v>ततः शक्रो निरीक्ष्याथ प्रविष्टं तं बलं स्वकम्।</a-v><a-v>न्यवर्तयदसंभ्रान्तः समावृत्य दशाननम्॥ २०</a-v></p>
<p id="7.29.21"><a-v>एतस्मिन्नन्तरे नादो मुक्तो दानवराक्षसैः।</a-v><a-v>हा हताः स्मेति तं दृष्ट्वा ग्रस्तं शक्रेण रावणम्॥ २१</a-v></p>
<p id="7.29.22"><a-v>ततो रथं समारुह्य रावणिः क्रोधमूर्छितः।</a-v><a-v>तत्सैन्यमतिसंक्रुद्धः प्रविवेश सुदारुणम्॥ २२</a-v></p>
<p id="7.29.23"><a-v>स तां प्रविश्य मायां तु दत्तां गोपतिना पुरा।</a-v><a-v>अदृश्यः सर्वभूतानां तत्सैन्यं समवाकिरत्॥ २३</a-v></p>
<p id="7.29.24"><a-v>ततः स देवान्संत्यज्य शक्रमेवाभ्ययाद्द्रुतम्।</a-v><a-v>महेन्द्रश्च महातेजा न ददर्श सुतं रिपोः॥ २४</a-v></p>
<p id="7.29.25"><a-v>स मातलिं हयांश्चैव ताडयित्वा शरोत्तमैः।</a-v><a-v>महेन्द्रं बाणवर्षेण शीघ्रहस्तो ह्यवाकिरत्॥ २५</a-v></p>
<p id="7.29.26"><a-v>ततः शक्रो रथं त्यक्त्व विसृज्य च स मातलिम्।</a-v><a-v>ऐरावतं समारुह्य मृगयामास रावणिम्॥ २६</a-v></p>
<p id="7.29.27"><a-v>स तु माया बलाद्रक्षः संग्रामे नाभ्यदृश्यत।</a-v><a-v>किरमाणः शरौघेन महेन्द्रममितौजसं॥ २७</a-v></p>
<p id="7.29.28"><a-v>स तं यदा परिश्रान्तमिन्द्रं मेनेऽथ रावणिः।</a-v><a-v>तदैनं मायया बद्ध्वा स्वसैन्यमभितोऽनयत्॥ २८</a-v></p>
<p id="7.29.29"><a-v>तं दृष्ट्वाथ बलात्तस्मिन्माययापहृतं रणे।</a-v><a-v>महेन्द्रममराः सर्वे किं न्वेतदिति चुक्रुशुः।</a-v><a-v>न हि दृश्यति विद्यावान्मायया येन नीयते॥ २९</a-v></p>
<p id="7.29.30"><a-v>एतस्मिन्नन्तरे चापि सर्वे सुरगणास्तदा।</a-v><a-v>अभ्यद्रवन्सुसंक्रुद्धा रावणं शस्त्रवृष्टिभिः॥ ३०</a-v></p>
<p id="7.29.31"><a-v>रावणस्तु समासाद्य वस्वादित्यमरुद्गणान्।</a-v><a-v>न शशाक रणे स्थातुं न योद्धुं शस्त्रपीडितः॥ ३१</a-v></p>
<p id="7.29.32"><a-v>तं तु दृष्ट्वा परिश्रान्तं प्रहारैर्जर्जरच्छविम्।</a-v><a-v>रावणिः पितरं युद्धेऽदर्शनस्थोऽब्रवीदिदम्॥ ३२</a-v></p>
<p id="7.29.33"><a-v>आगच्छ तात गच्छावो निवृत्तं रणकर्म तत्।</a-v><a-v>जितं ते विदितं भोऽस्तु स्वस्थो भव गतज्वरः॥ ३३</a-v></p>
<p id="7.29.34"><a-v>अयं हि सुरसैन्यस्य त्रैलोक्यस्य च यः प्रभुः।</a-v><a-v>स गृहीतो मया शक्रो भग्नमानाः सुराः कृताः॥ ३४</a-v></p>
<p id="7.29.35"><a-v>यथेष्टं भुङ्क्ष्व त्रैलोक्यं निगृह्य रिपुमोजसा।</a-v><a-v>वृथा ते किं श्रमं कृत्वा युद्धं हि तव निष्फलम्॥ ३५</a-v></p>
<p id="7.29.36"><a-v>स दैवतबलात्तस्मान्निवृत्तो रणकर्मणः।</a-v><a-v>तच्छ्रुत्वा रावणेर्वाक्यं स्वस्थचेता दशाननः॥ ३६</a-v></p>
<p id="7.29.37"><a-v>अथ रणविगतज्वरः प्रभु र्विजयमवाप्य निशाचराधिपः।</a-v><a-v>भवनमभि ततो जगाम हृष्टः स्वसुतमवाप्य च वाक्यमब्रवीत्॥ ३७</a-v></p>
<p id="7.29.38"><a-v>अतिबलसदृशैः पराक्रमैस्तै र्मम कुलमानविवर्धनं कृतम्।</a-v><a-v>यदमरसमविक्रम त्वया त्रिदशपतिस्त्रिदशाश्च निर्जिताः॥ ३८</a-v></p>
<p id="7.29.39"><a-v>त्वरितमुपनयस्व वासवं नगरमितो व्रज सैन्यसंवृतः।</a-v><a-v>अहमपि तव गच्छतो द्रुतं सह सचिवैरनुयामि पृष्ठतः॥ ३९</a-v></p>
<p id="7.29.40"><a-v>अथ स बलवृतः सवाहन स्त्रिदशपतिं परिगृह्य रावणिः।</a-v><a-v>स्वभवनमुपगम्य राक्षसो मुदितमना विससर्ज राक्षसान्॥ ४०</a-v></p>
<p><a-v>इति श्रीरामायणे उत्तरकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
