<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/087.sxml"><a-title>वाल्मीकिरामायणम् उत्तरकाण्डम् ८७ सर्गः</a-title><a-meta>
<p>Unique Words: 176</p>
</a-meta><hr><a-sec><p id="7.87.1"><a-v>तस्यां रजन्यां व्युष्टायां यज्ञवाटगतो नृपः।</a-v><a-v>ऋषीन्सर्वान्महातेजाः शब्दापयति राघवः॥ १</a-v></p>
<p id="7.87.2"><a-v>वसिष्ठो वामदेवश्च जाबालिरथ काश्यपः।</a-v><a-v>विश्वामित्रो दीर्घतपा दुर्वासाश्च महातपाः॥ २</a-v></p>
<p id="7.87.3"><a-v>अगस्त्योऽथ तथाशक्तिर्भार्गवश्चैव वामनः।</a-v><a-v>मार्कण्डेयश्च दीर्घायुर्मौद्गल्यश्च महातपाः॥ ३</a-v></p>
<p id="7.87.4"><a-v>भार्गवश्च्यवनश्चैव शतानन्दश्च धर्मवित्।</a-v><a-v>भरद्वाजश्च तेजस्वी अग्निपुत्रश्च सुप्रभः॥ ४</a-v></p>
<p id="7.87.5"><a-v>एते चान्ये च मुनयो बहवः संशितव्रताः।</a-v><a-v>राजानश्च नरव्याघ्राः सर्व एव समागताः॥ ५</a-v></p>
<p id="7.87.6"><a-v>राक्षसाश्च महावीर्या वानराश्च महाबलाः।</a-v><a-v>समाजग्मुर्महात्मानः सर्व एव कुतूहलात्॥ ६</a-v></p>
<p id="7.87.7"><a-v>क्षत्रियाश्चैव वैश्याश्च शूद्राश्चैव सहस्रशः।</a-v><a-v>सीताशपथवीक्षार्थं सर्व एव समागताः॥ ७</a-v></p>
<p id="7.87.8"><a-v>तथा समागतं सर्वमश्वभूतमिवाचलम्।</a-v><a-v>श्रुत्वा मुनिवरस्तूर्णं ससीतः समुपागमत्॥ ८</a-v></p>
<p id="7.87.9"><a-v>तमृषिं पृष्ठतः सीता सान्वगच्छदवाङ्मुखी।</a-v><a-v>कृताञ्जलिर्बाष्पगला कृत्वा रामं मनोगतम्॥ ९</a-v></p>
<p id="7.87.10"><a-v>तां दृष्ट्वा श्रीमिवायान्तीं ब्रह्माणमनुगामिनीम्।</a-v><a-v>वाल्मीकेः पृष्ठतः सीतां साधुकारो महानभूत्॥ १०</a-v></p>
<p id="7.87.11"><a-v>ततो हलहलाशब्दः सर्वेषामेवमाबभौ।</a-v><a-v>दुःखजेन विशालेन शोकेनाकुलितात्मनाम्॥ ११</a-v></p>
<p id="7.87.12"><a-v>साधु सीतेति केचित्तु साधु रामेति चापरे।</a-v><a-v>उभावेव तु तत्रान्ये साधु साध्विति चाब्रुवन्॥ १२</a-v></p>
<p id="7.87.13"><a-v>ततो मध्यं जनौघानां प्रविश्य मुनिपुंगवः।</a-v><a-v>सीतासहायो वाल्मीकिरिति होवाच राघवम्॥ १३</a-v></p>
<p id="7.87.14"><a-v>इयं दाशरथे सीता सुव्रता धर्मचारिणी।</a-v><a-v>अपापा ते परित्यक्ता ममाश्रमसमीपतः॥ १४</a-v></p>
<p id="7.87.15"><a-v>लोकापवादभीतस्य तव राम महाव्रत।</a-v><a-v>प्रत्ययं दास्यते सीता तामनुज्ञातुमर्हसि॥ १५</a-v></p>
<p id="7.87.16"><a-v>इमौ च जानकीपुत्रावुभौ च यमजातकौ।</a-v><a-v>सुतौ तवैव दुर्धर्षौ सत्यमेतद्ब्रवीमि ते॥ १६</a-v></p>
<p id="7.87.17"><a-v>प्रचेतसोऽहं दशमः पुत्रो राघवनन्दन।</a-v><a-v>न स्मराम्यनृतं वाक्यं तथेमौ तव पुत्रकौ॥ १७</a-v></p>
<p id="7.87.18"><a-v>बहुवर्षसहस्राणि तपश्चर्या मया कृता।</a-v><a-v>तस्याः फलमुपाश्नीयामपापा मैथिली यथा॥ १८</a-v></p>
<p id="7.87.19"><a-v>अहं पञ्चसु भूतेषु मनःषष्ठेषु राघव।</a-v><a-v>विचिन्त्य सीतां शुद्धेति न्यगृह्णां वननिर्झरे॥ १९</a-v></p>
<p id="7.87.20"><a-v>इयं शुद्धसमाचारा अपापा पतिदेवता।</a-v><a-v>लोकापवादभीतस्य दास्यति प्रत्ययं तव॥ २०</a-v></p>
<p><a-v>इति श्रीरामायणे उत्तरकाण्डे सप्ताशीतितमः सर्गः ॥ ८७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
