<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ९९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/099.sxml"><a-title>वाल्मीकिरामायणम् उत्तरकाण्डम् ९९ सर्गः</a-title><a-meta>
<p>Unique Words: 155</p>
</a-meta><hr><a-sec><p id="7.99.1"><a-v>प्रभातायां तु शर्वर्यां पृथुवक्षा महायशाः।</a-v><a-v>रामः कमलपत्राक्षः पुरोधसमथाब्रवीत्॥ १</a-v></p>
<p id="7.99.2"><a-v>अग्निहोत्रं व्रजत्वग्रे सर्पिर्ज्वलितपावकम्।</a-v><a-v>वाजपेयातपत्रं च शोभयानं महापथम्॥ २</a-v></p>
<p id="7.99.3"><a-v>ततो वसिष्ठस्तेजस्वी सर्वं निरवशेषतः।</a-v><a-v>चकार विधिवद्धर्म्यं महाप्रास्थानिकं विधिम्॥ ३</a-v></p>
<p id="7.99.4"><a-v>ततः क्षौमाम्बरधरो ब्रह्म चावर्तयन्परम्।</a-v><a-v>कुशान्गृहीत्वा पाणिभ्यां प्रसज्य प्रययावथ॥ ४</a-v></p>
<p id="7.99.5"><a-v>अव्याहरन्क्वचित्किंचिन्निश्चेष्टो निःसुखः पथि।</a-v><a-v>निर्जगाम गृहात्तस्माद्दीप्यमानो यथांशुमान्॥ ५</a-v></p>
<p id="7.99.6"><a-v>रामस्य पार्श्वे सव्ये तु पद्मा श्रीः सुसमाहिता।</a-v><a-v>दक्षिणे ह्रीर्विशालाक्षी व्यवसायस्तथाग्रतः॥ ६</a-v></p>
<p id="7.99.7"><a-v>शरा नानाविधाश्चापि धनुरायतविग्रहम्।</a-v><a-v>अनुव्रजन्ति काकुत्स्थं सर्वे पुरुषविग्रहाः॥ ७</a-v></p>
<p id="7.99.8"><a-v>वेदा ब्राह्मणरूपेण सावित्री सर्वरक्षिणी।</a-v><a-v>ओंकारोऽथ वषट्कारः सर्वे राममनुव्रताः॥ ८</a-v></p>
<p id="7.99.9"><a-v>ऋषयश्च महात्मानः सर्व एव महीसुराः।</a-v><a-v>अन्वगच्छन्त काकुत्स्थं स्वर्गद्वारमुपागतम्॥ ९</a-v></p>
<p id="7.99.10"><a-v>तं यान्तमनुयान्ति स्म अन्तःपुरचराः स्त्रियः।</a-v><a-v>सवृद्धबालदासीकाः सवर्षवरकिंकराः॥ १०</a-v></p>
<p id="7.99.11"><a-v>सान्तःपुरश्च भरतः शत्रुघ्नसहितो ययौ॥ ११</a-v></p>
<p id="7.99.12"><a-v>रामव्रतमुपागम्य राघवं समनुव्रताः।</a-v><a-v>ततो विप्रा महात्मानः साग्निहोत्राः समाहिताः।</a-v><a-v>सपुत्रदाराः काकुत्स्थमन्वगच्छन्महामतिम्॥ १२</a-v></p>
<p id="7.99.13"><a-v>मन्त्रिणो भृत्यवर्गाश्च सपुत्राः सहबान्धवाः।</a-v><a-v>सानुगा राघवं सर्वे अन्वगच्छन्प्रहृष्टवत्॥ १३</a-v></p>
<p id="7.99.14"><a-v>ततः सर्वाः प्रकृतयो हृष्टपुष्टजनावृताः।</a-v><a-v>अनुजग्मुः प्रगच्छन्तं राघवं गुणरञ्जिताः॥ १४</a-v></p>
<p id="7.99.15"><a-v>स्नातं प्रमुदितं सर्वं हृष्टपुष्टमनुत्तमम्।</a-v><a-v>दृप्तं किलिकिलाशब्दैः सर्वं राममनुव्रतम्॥ १५</a-v></p>
<p id="7.99.16"><a-v>न तत्र कश्चिद्दीनोऽभूद्व्रीडितो वापि दुःखितः।</a-v><a-v>हृष्टं प्रमुदितं सर्वं बभूव परमाद्भुतम्॥ १६</a-v></p>
<p id="7.99.17"><a-v>द्रष्टुकामोऽथ निर्याणं राज्ञो जानपदो जनः।</a-v><a-v>संप्राप्तः सोऽपि दृष्ट्वैव सह सर्वैरनुव्रतः॥ १७</a-v></p>
<p id="7.99.18"><a-v>ऋक्षवानररक्षांसि जनाश्च पुरवासिनः।</a-v><a-v>अगछन्परया भक्त्या पृष्ठतः सुसमाहिताः॥ १८</a-v></p>
<p><a-v>इति श्रीरामायणे उत्तरकाण्डे नवनवतितमः सर्गः ॥ ९९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
