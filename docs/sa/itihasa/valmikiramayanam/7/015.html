<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/015.sxml"><a-title>वाल्मीकिरामायणम् उत्तरकाण्डम् १५ सर्गः</a-title><a-meta>
<p>Unique Words: 277</p>
</a-meta><hr><a-sec><p id="7.15.1"><a-v>ततस्तान्विद्रुतान्दृष्ट्वा यक्षाञ्शतसहस्रशः।</a-v><a-v>स्वयमेव धनाध्यक्षो निर्जगाम रणं प्रति॥ १</a-v></p>
<p id="7.15.2"><a-v>तत्र माणिचारो नाम यक्षः परमदुर्जयः।</a-v><a-v>वृतो यक्षसहस्रैः स चतुर्भिः समयोधयत्॥ २</a-v></p>
<p id="7.15.3"><a-v>ते गदामुसलप्रासशक्तितोमरमुद्गरैः।</a-v><a-v>अभिघ्नन्तो रणे यक्षा राक्षसानभिदुद्रुवुः॥ ३</a-v></p>
<p id="7.15.4"><a-v>ततः प्रहस्तेन तदा सहस्रं निहतं रणे।</a-v><a-v>महोदरेण गदया सहस्रमपरं हतम्॥ ४</a-v></p>
<p id="7.15.5"><a-v>क्रुद्धेन च तदा राम मारीचेन दुरात्मना।</a-v><a-v>निमेषान्तरमात्रेण द्वे सहस्रे निपातिते॥ ५</a-v></p>
<p id="7.15.6"><a-v>धूम्राक्षेण समागम्य माणिभद्रो महारणे।</a-v><a-v>मुसलेनोरसि क्रोधात्ताडितो न च कम्पितः॥ ६</a-v></p>
<p id="7.15.7"><a-v>ततो गदां समाविध्य माणिभद्रेण राक्षसः।</a-v><a-v>धूम्राक्षस्ताडितो मूर्ध्नि विह्वलो निपपात ह॥ ७</a-v></p>
<p id="7.15.8"><a-v>धूम्राक्षं ताडितं दृष्ट्वा पतितं शोणितोक्षितम्।</a-v><a-v>अभ्यधावत्सुसंक्रुद्धो माणिभद्रं दशाननः॥ ८</a-v></p>
<p id="7.15.9"><a-v>तं क्रुद्धमभिधावन्तं युगान्ताग्निमिवोत्थितम्।</a-v><a-v>शक्तिभिस्ताडयामास तिसृभिर्यक्षपुंगवः॥ ९</a-v></p>
<p id="7.15.10"><a-v>ततो राक्षसराजेन ताडितो गदया रणे।</a-v><a-v>तस्य तेन प्रहारेण मुकुटः पार्श्वमागतः।</a-v><a-v>तदा प्रभृति यक्षोऽसौ पार्श्वमौलिरिति स्मृतः॥ १०</a-v></p>
<p id="7.15.11"><a-v>तस्मिंस्तु विमुखे यक्षे माणिभद्रे महात्मनि।</a-v><a-v>संनादः सुमहान्राम तस्मिञ्शैले व्यवर्धत॥ ११</a-v></p>
<p id="7.15.12"><a-v>ततो दूरात्प्रददृशे धनाध्यक्षो गदाधरः।</a-v><a-v>शुक्रप्रोष्टःपदाभ्यां च शङ्खपद्मसमावृतः॥ १२</a-v></p>
<p id="7.15.13"><a-v>स दृष्ट्वा भ्रातरं संख्ये शापाद्विभ्रष्टगौरवम्।</a-v><a-v>उवाच वचनं धीमान्युक्तं पैतामहे कुले॥ १३</a-v></p>
<p id="7.15.14"><a-v>मया त्वं वार्यमाणोऽपि नावगच्छसि दुर्मते।</a-v><a-v>पश्चादस्य फलं प्राप्य ज्ञास्यसे निरयं गतः॥ १४</a-v></p>
<p id="7.15.15"><a-v>यो हि मोहाद्विषं पीत्वा नावगच्छति मानवः।</a-v><a-v>परिणामे स वि मूढो जानीते कर्मणः फलम्॥ १५</a-v></p>
<p id="7.15.16"><a-v>दैवतानि हि नन्दन्ति धर्मयुक्तेन केनचित्।</a-v><a-v>येन त्वमीदृशं भावं नीतस्तच्च न बुध्यसे॥ १६</a-v></p>
<p id="7.15.17"><a-v>यो हि मातॄः पितॄन्भ्रातॄनाचर्यांश्चावमन्यते।</a-v><a-v>स पश्यति फलं तस्य प्रेतराजवशं गतः॥ १७</a-v></p>
<p id="7.15.18"><a-v>अध्रुवे हि शरीरे यो न करोति तपोऽर्जनम्।</a-v><a-v>स पश्चात्तप्यते मूढो मृतो दृष्ट्वात्मनो गतिम्॥ १८</a-v></p>
<p id="7.15.19"><a-v>कस्यचिन्न हि दुर्बुधेश्छन्दतो जायते मतिः।</a-v><a-v>यादृशं कुरुते कर्म तादृशं फलमश्नुते॥ १९</a-v></p>
<p id="7.15.20"><a-v>बुद्धिं रूपं बलं वित्तं पुत्रान्माहात्म्यमेव च।</a-v><a-v>प्रप्नुवन्ति नराः सर्वं स्वकृतैः पूर्वकर्मभिः॥ २०</a-v></p>
<p id="7.15.21"><a-v>एवं निरयगामी त्वं यस्य ते मतिरीदृशी।</a-v><a-v>न त्वां समभिभाषिष्ये दुर्वृत्तस्यैष निर्णयः॥ २१</a-v></p>
<p id="7.15.22"><a-v>एवमुक्त्वा ततस्तेन तस्यामात्याः समाहताः।</a-v><a-v>मारीचप्रमुखाः सर्वे विमुखा विप्रदुद्रुवुः॥ २२</a-v></p>
<p id="7.15.23"><a-v>ततस्तेन दशग्रीवो यक्षेन्द्रेण महात्मना।</a-v><a-v>गदयाभिहतो मूर्ध्नि न च स्थानाद्व्यकम्पत॥ २३</a-v></p>
<p id="7.15.24"><a-v>ततस्तौ राम निघ्नन्तावन्योन्यं परमाहवे।</a-v><a-v>न विह्वलौ न च श्रान्तौ बभूवतुरमर्षणैः॥ २४</a-v></p>
<p id="7.15.25"><a-v>आग्नेयमस्त्रं स ततो मुमोच धनदो रणे।</a-v><a-v>वारुणेन दशग्रीवस्तदस्त्रं प्रत्यवारयत्॥ २५</a-v></p>
<p id="7.15.26"><a-v>ततो मायां प्रविष्टः स राक्षसीं राक्षसेश्वरः।</a-v><a-v>जघान मूर्ध्नि धनदं व्याविध्य महतीं गदाम्॥ २६</a-v></p>
<p id="7.15.27"><a-v>एवं स तेनाभिहतो विह्वलः शोणितोक्षितः।</a-v><a-v>कृत्तमूल इवाशोको निपपात धनाधिपः॥ २७</a-v></p>
<p id="7.15.28"><a-v>ततः पद्मादिभिस्तत्र निधिभिः स धनाधिपः।</a-v><a-v>नन्दनं वनमानीय धनदो श्वासितस्तदा॥ २८</a-v></p>
<p id="7.15.29"><a-v>ततो निर्जित्य तं राम धनदं राक्षसाधिपः।</a-v><a-v>पुष्पकं तस्य जग्राह विमानं जयलक्षणम्॥ २९</a-v></p>
<p id="7.15.30"><a-v>काञ्चनस्तम्भसंवीतं वैदूर्यमणितोरणम्।</a-v><a-v>मुक्ताजालप्रतिच्छन्नं सर्वकामफलद्रुमम्॥ ३०</a-v></p>
<p id="7.15.31"><a-v>तत्तु राजा समारुह्य कामगं वीर्यनिर्जितम्।</a-v><a-v>जित्वा वैश्रवणं देवं कैलासादवरोहत॥ ३१</a-v></p>
<p><a-v>इति श्रीरामायणे उत्तरकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
