<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/060.sxml"><a-title>वाल्मीकिरामायणम् उत्तरकाण्डम् ६० सर्गः</a-title><a-meta>
<p>Unique Words: 178</p>
</a-meta><hr><a-sec><p id="7.60.1"><a-v>कथां कथयतां तेषां जयं चाकाङ्क्षतां शुभम्।</a-v><a-v>व्यतीता रजनी शीघ्रं शत्रुघ्नस्य महात्मनः॥ १</a-v></p>
<p id="7.60.2"><a-v>ततः प्रभाते विमले तस्मिन्काले स राक्षसः।</a-v><a-v>निर्गतस्तु पुराद्वीरो भक्षाहारप्रचोदितः॥ २</a-v></p>
<p id="7.60.3"><a-v>एतस्मिन्नन्तरे शूरः शत्रुघ्नो यमुनां नदीम्।</a-v><a-v>तीर्त्वा मधुपुरद्वारि धनुष्पाणिरतिष्ठत॥ ३</a-v></p>
<p id="7.60.4"><a-v>ततोऽर्धदिवसे प्राप्ते क्रूरकर्मा स राक्षसः।</a-v><a-v>आगच्छद्बहुसाहस्रं प्राणिनामुद्वहन्भरम्॥ ४</a-v></p>
<p id="7.60.5"><a-v>ततो ददर्श शत्रुघ्नं स्थितं द्वारि धृतायुधम्।</a-v><a-v>तमुवाच ततो रक्षः किमनेन करिष्यसि॥ ५</a-v></p>
<p id="7.60.6"><a-v>ईदृशानां सहस्राणि सायुधानां नराधम।</a-v><a-v>भक्षितानि मया रोषात्कालमाकाङ्क्षसे नु किम्॥ ६</a-v></p>
<p id="7.60.7"><a-v>आहारश्चाप्यसंपूर्णो ममायं पुरुषाधम।</a-v><a-v>स्वयं प्रविष्टो नु मुखं कथमासाद्य दुर्मते॥ ७</a-v></p>
<p id="7.60.8"><a-v>तस्यैवं भाषमाणस्य हसतश्च मुहुर्मुहुः।</a-v><a-v>शत्रुघ्नो वीर्यसंपन्नो रोषादश्रूण्यवर्तयत्॥ ८</a-v></p>
<p id="7.60.9"><a-v>तस्य रोषाभिभूतस्य शत्रुघ्नस्य महात्मनः।</a-v><a-v>तेजोमया मरीच्यस्तु सर्वगात्रैर्विनिष्पतन्॥ ९</a-v></p>
<p id="7.60.10"><a-v>उवाच च सुसंक्रुद्धः शत्रुघ्नस्तं निशाचरम्।</a-v><a-v>योद्धुमिच्छामि दुर्बुद्धे द्वन्द्वयुद्धं त्वया सह॥ १०</a-v></p>
<p id="7.60.11"><a-v>पुत्रो दशरथस्याहं भ्राता रामस्य धीमतः।</a-v><a-v>शत्रुघ्नो नाम शत्रुघ्नो वधाकाङ्क्षी तवागतः॥ ११</a-v></p>
<p id="7.60.12"><a-v>तस्य मे युद्धकामस्य द्वन्द्वयुद्धं प्रदीयताम्।</a-v><a-v>शत्रुस्त्वं सर्वजीवानां न मे जीवन्गमिष्यसि॥ १२</a-v></p>
<p id="7.60.13"><a-v>तस्मिंस्तथा ब्रुवाणे तु राक्षसः प्रहसन्निव।</a-v><a-v>प्रत्युवाच नरश्रेष्ठं दिष्ट्या प्राप्तोऽसि दुर्मते॥ १३</a-v></p>
<p id="7.60.14"><a-v>मम मातृष्वसुर्भ्राता रावणो नाम राक्षसः।</a-v><a-v>हतो रामेण दुर्बुद्धे स्त्रीहेतोः पुरुषाधम॥ १४</a-v></p>
<p id="7.60.15"><a-v>तच्च सर्वं मया क्षान्तं रावणस्य कुलक्षयम्।</a-v><a-v>अवज्ञां पुरतः कृत्वा मया यूयं विशेषतः॥ १५</a-v></p>
<p id="7.60.16"><a-v>न हताश्च हि मे सर्वे परिभूतास्तृणं यथा।</a-v><a-v>भूताश्चैव भविष्याश्च यूयं च पुरुषाधमाः॥ १६</a-v></p>
<p id="7.60.17"><a-v>तस्य ते युद्धकामस्य युद्धं दास्यामि दुर्मते।</a-v><a-v>ईप्सितं यादृशं तुभ्यं सज्जये यावदायुधम्॥ १७</a-v></p>
<p id="7.60.18"><a-v>तमुवाचाथ शत्रुघ्नः क्व मे जीवन्गमिष्यसि।</a-v><a-v>दुर्बलोऽप्यागतः शत्रुर्न मोक्तव्यः कृतात्मना॥ १८</a-v></p>
<p id="7.60.19"><a-v>यो हि विक्लवया बुद्ध्या प्रसरं शत्रवे ददौ।</a-v><a-v>स हतो मन्दबुद्धित्वाद्यथा कापुरुषस्तथा॥ १९</a-v></p>
<p><a-v>इति श्रीरामायणे उत्तरकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
