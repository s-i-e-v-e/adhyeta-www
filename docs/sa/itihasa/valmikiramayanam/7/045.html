<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/045.sxml"><a-title>वाल्मीकिरामायणम् उत्तरकाण्डम् ४५ सर्गः</a-title><a-meta>
<p>Unique Words: 261</p>
</a-meta><hr><a-sec><p id="7.45.1"><a-v>ततो रजन्यां व्युष्टायां लक्ष्मणो दीनचेतनः।</a-v><a-v>सुमन्त्रमब्रवीद्वाक्यं मुखेन परिशुष्यता॥ १</a-v></p>
<p id="7.45.2"><a-v>सारथे तुरगाञ्शीघ्रं योजयस्व रथोत्तमे।</a-v><a-v>स्वास्तीर्णं राजभवनात्सीतायाश्चासनं शुभम्॥ २</a-v></p>
<p id="7.45.3"><a-v>सीता हि राजभवनादाश्रमं पुण्यकर्मणाम्।</a-v><a-v>मया नेया महर्षीणां शीघ्रमानीयतां रथः॥ ३</a-v></p>
<p id="7.45.4"><a-v>सुमन्त्रस्तु तथेत्युक्त्वा युक्तं परमवाजिभिः।</a-v><a-v>रथं सुरुचिरप्रख्यं स्वास्तीर्णं सुखशय्यया॥ ४</a-v></p>
<p id="7.45.5"><a-v>आदायोवाच सौमित्रिं मित्राणां हर्षवर्धनम्।</a-v><a-v>रथोऽयं समनुप्राप्तो यत्कार्यं क्रियतां प्रभो॥ ५</a-v></p>
<p id="7.45.6"><a-v>एवमुक्तः सुमन्त्रेण राजवेश्म स लक्ष्मणः।</a-v><a-v>प्रविश्य सीतामासाद्य व्याजहार नरर्षभः॥ ६</a-v></p>
<p id="7.45.7"><a-v>गङ्गातीरे मया देवि मुनीनामाश्रमे शुभे।</a-v><a-v>शीघ्रं गत्वोपनेयासि शासनात्पार्थिवस्य नः॥ ७</a-v></p>
<p id="7.45.8"><a-v>एवमुक्ता तु वैदेही लक्ष्मणेन महात्मना।</a-v><a-v>प्रहर्षमतुलं लेभे गमनं चाभ्यरोचयत्॥ ८</a-v></p>
<p id="7.45.9"><a-v>वासांसि च महार्हाणि रत्नानि विविधानि च।</a-v><a-v>गृहीत्वा तानि वैदेही गमनायोपचक्रमे॥ ९</a-v></p>
<p id="7.45.10"><a-v>इमानि मुनिपत्नीनां दास्याम्याभरणान्यहम्।</a-v><a-v>सौमित्रिस्तु तथेत्युक्त्वा रथमारोप्य मैथिलीम्।</a-v><a-v>प्रययौ शीघ्रतुरगो रामस्याज्ञामनुस्मरन्॥ १०</a-v></p>
<p id="7.45.11"><a-v>अब्रवीच्च तदा सीता लक्ष्मणं लक्ष्मिवर्धनम्।</a-v><a-v>अशुभानि बहून्यद्य पश्यामि रघुनन्दन॥ ११</a-v></p>
<p id="7.45.12"><a-v>नयनं मे स्फुरत्यद्य गात्रोत्कम्पश्च जायते।</a-v><a-v>हृदयं चैव सौमित्रे अस्वस्थमिव लक्षये॥ १२</a-v></p>
<p id="7.45.13"><a-v>औत्सुक्यं परमं चापि अधृतिश्च परा मम।</a-v><a-v>शून्यामिव च पश्यामि पृथिवीं पृथुलोचन॥ १३</a-v></p>
<p id="7.45.14"><a-v>अपि स्वस्ति भवेत्तस्य भ्रातुस्ते भ्रातृभिः सह।</a-v><a-v>श्वश्रूणां चैव मे वीर सर्वासामविशेषतः॥ १४</a-v></p>
<p id="7.45.15"><a-v>पुरे जनपदे चैव कुशलं प्राणिनामपि।</a-v><a-v>इत्यञ्जलिकृता सीता देवता अभ्ययाचत॥ १५</a-v></p>
<p id="7.45.16"><a-v>लक्ष्मणोऽर्थं तु तं श्रुत्वा शिरसा वन्द्य मैथिलीम्।</a-v><a-v>शिवमित्यब्रवीद्धृष्टो हृदयेन विशुष्यता॥ १६</a-v></p>
<p id="7.45.17"><a-v>ततो वासमुपागम्य गोमतीतीर आश्रमे।</a-v><a-v>प्रभाते पुनरुत्थाय सौमित्रिः सूतमब्रवीत्॥ १७</a-v></p>
<p id="7.45.18"><a-v>योजयस्व रथं शीघ्रमद्य भागीरथीजलम्।</a-v><a-v>शिरसा धारयिष्यामि त्र्यम्बकः पर्वते यथा॥ १८</a-v></p>
<p id="7.45.19"><a-v>सोऽश्वान्विचारयित्वाशु रथे युक्त्वा मनोजवान्।</a-v><a-v>आरोहस्वेति वैदेहीं सूतः प्राञ्जलिरब्रवीत्॥ १९</a-v></p>
<p id="7.45.20"><a-v>सा तु सूतस्य वचनादारुरोह रथोत्तमम्।</a-v><a-v>सीता सौमित्रिणा सार्धं सुमन्त्रेण च धीमता॥ २०</a-v></p>
<p id="7.45.21"><a-v>अथार्धदिवसं गत्वा भागीरथ्या जलाशयम्।</a-v><a-v>निरीक्ष्य लक्ष्मणो दीनः प्ररुरोद महास्वनम्॥ २१</a-v></p>
<p id="7.45.22"><a-v>सीता तु परमायत्ता दृष्ट्वा लक्ष्मणमातुरम्।</a-v><a-v>उवाच वाक्यं धर्मज्ञ किमिदं रुद्यते त्वया॥ २२</a-v></p>
<p id="7.45.23"><a-v>जाह्नवीतीरमासाद्य चिराभिलषितं मम।</a-v><a-v>हर्षकाले किमर्थं मां विषादयसि लक्ष्मण॥ २३</a-v></p>
<p id="7.45.24"><a-v>नित्यं त्वं रामपादेषु वर्तसे पुरुषर्षभ।</a-v><a-v>कच्चिद्विनाकृतस्तेन द्विरात्रे शोकमागतः॥ २४</a-v></p>
<p id="7.45.25"><a-v>ममापि दयितो रामो जीवितेनापि लक्ष्मण।</a-v><a-v>न चाहमेवं शोचामि मैवं त्वं बालिशो भव॥ २५</a-v></p>
<p id="7.45.26"><a-v>तारयस्व च मां गङ्गां दर्शयस्व च तापसान्।</a-v><a-v>ततो धनानि वासांसि दास्याम्याभरणानि च॥ २६</a-v></p>
<p id="7.45.27"><a-v>ततः कृत्वा महर्षीणां यथार्हमभिवादनम्।</a-v><a-v>तत्र चैकां निशामुष्य यास्यामस्तां पुरीं पुनः॥ २७</a-v></p>
<p id="7.45.28"><a-v>तस्यास्तद्वचनं श्रुत्वा प्रमृज्य नयने शुभे।</a-v><a-v>तितीर्षुर्लक्ष्मणो गङ्गां शुभां नावमुपाहरत्॥ २८</a-v></p>
<p><a-v>इति श्रीरामायणे उत्तरकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
