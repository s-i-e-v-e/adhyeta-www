<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/023.sxml"><a-title>वाल्मीकिरामायणम् उत्तरकाण्डम् २३ सर्गः</a-title><a-meta>
<p>Unique Words: 422</p>
</a-meta><hr><a-sec><p id="7.23.1"><a-v>स तु जित्वा दशग्रीवो यमं त्रिदशपुंगवम्।</a-v><a-v>रावणस्तु जयश्लाघी स्वसहायान्ददर्श ह॥ १</a-v></p>
<p id="7.23.2"><a-v>जयेन वर्धयित्वा च मारीचप्रमुखास्ततः।</a-v><a-v>पुष्पकं भेजिरे सर्वे सान्त्विता रवणेन ह॥ २</a-v></p>
<p id="7.23.3"><a-v>ततो रसातलं हृष्टः प्रविष्टः पयसो निधिम्।</a-v><a-v>दैत्योरग गणाध्युष्टं वरुणेन सुरक्षितम्॥ ३</a-v></p>
<p id="7.23.4"><a-v>स तु भोगवतीं गत्वा पुरीं वासुकिपालिताम्।</a-v><a-v>स्थाप्य नागान्वशे कृत्वा ययौ मणिमतीं पुरीम्॥ ४</a-v></p>
<p id="7.23.5"><a-v>निवातकवचास्तत्र दैत्या लब्धवरा वसन्।</a-v><a-v>राक्षसस्तान्समासाद्य युद्धेन समुपाह्वयत्॥ ५</a-v></p>
<p id="7.23.6"><a-v>ते तु सर्वे सुविक्रान्ता दैतेया बलशालिनः।</a-v><a-v>नानाप्रहरणास्तत्र प्रयुद्धा युद्धदुर्मदाः॥ ६</a-v></p>
<p id="7.23.7"><a-v>तेषां तु युध्यमानानां साग्रः संवत्सरो गतः।</a-v><a-v>न चान्यतरयोस्तत्र विजयो वा क्षयोऽपि वा॥ ७</a-v></p>
<p id="7.23.8"><a-v>ततः पितामहस्तत्र त्रैलोक्यगतिरव्ययः।</a-v><a-v>आजगाम द्रुतं देवो विमानवरमास्थितः॥ ८</a-v></p>
<p id="7.23.9"><a-v>निवातकवचानां तु निवार्य रणकर्म तत्।</a-v><a-v>वृद्धः पितामहो वाक्यमुवाच विदितार्थवत्॥ ९</a-v></p>
<p id="7.23.10"><a-v>न ह्ययं रावणो युद्धे शक्यो जेतुं सुरासुरैः।</a-v><a-v>न भवन्तः क्षयं नेतुं शक्याः सेन्द्रैः सुरासुरैः॥ १०</a-v></p>
<p id="7.23.11"><a-v>राक्षसस्य सखित्वं वै भवद्भिः सह रोचते।</a-v><a-v>अविभक्ता हि सर्वार्थाः सुहृदां नात्र संशयः॥ ११</a-v></p>
<p id="7.23.12"><a-v>ततोऽग्निसाक्षिकं सख्यं कृतवांस्तत्र रावणः।</a-v><a-v>निवातकवचैः सार्धं प्रीतिमानभवत्तदा॥ १२</a-v></p>
<p id="7.23.13"><a-v>अर्चितस्तैर्यथान्यायं संवत्सरसुखोषितः।</a-v><a-v>स्वपुरान्निर्विशेषं च पूजां प्राप्तो दशाननः॥ १३</a-v></p>
<p id="7.23.14"><a-v>स तूपधार्य मायानां शतमेकोनमात्मवान्।</a-v><a-v>सलिलेन्द्रपुरान्वेषी स बभ्राम रसातलम्॥ १४</a-v></p>
<p id="7.23.15"><a-v>ततोऽश्मनगरं नाम कालकेयाभिरक्षितम्।</a-v><a-v>तं विजित्य मुहूर्तेन जघ्ने दैत्यांश्चतुःशतम्॥ १५</a-v></p>
<p id="7.23.16"><a-v>ततः पाण्डुरमेघाभं कैलासमिव संस्थितम्।</a-v><a-v>वरुणस्यालयं दिव्यमपश्यद्राक्षसाधिपः॥ १६</a-v></p>
<p id="7.23.17"><a-v>क्षरन्तीं च पयो नित्यं सुरभिं गामवस्थिताम्।</a-v><a-v>यस्याः पयोविनिष्यन्दात्क्षीरोदो नाम सागरः॥ १७</a-v></p>
<p id="7.23.18"><a-v>यस्माच्चन्द्रः प्रभवति शीतरश्मिः प्रजाहितः।</a-v><a-v>यं समासाद्य जीवन्ति फेनपाः परमर्षयः।</a-v><a-v>अमृतं यत्र चोत्पन्नं सुरा चापि सुराशिनाम्॥ १८</a-v></p>
<p id="7.23.19"><a-v>यां ब्रुवन्ति नरा लोके सुरभिं नाम नामतः।</a-v><a-v>प्रदक्षिणं तु तां कृत्वा रावणः परमाद्भुताम्।</a-v><a-v>प्रविवेश महाघोरं गुप्तं बहुविधैर्बलैः॥ १९</a-v></p>
<p id="7.23.20"><a-v>ततो धाराशताकीर्णं शारदाभ्रनिभं तदा।</a-v><a-v>नित्यप्रहृष्टं ददृशे वरुणस्य गृहोत्तमम्॥ २०</a-v></p>
<p id="7.23.21"><a-v>ततो हत्वा बलाध्यक्षान्समरे तैश्च ताडितः।</a-v><a-v>अब्रवीत्क्व गतो यो वो राजा शीघ्रं निवेद्यताम्॥ २१</a-v></p>
<p id="7.23.22"><a-v>युद्धार्थी रावणः प्राप्तस्तस्य युद्धं प्रदीयताम्।</a-v><a-v>वद वा न भयं तेऽस्ति निर्जितोऽस्मीति साञ्जलिः॥ २२</a-v></p>
<p id="7.23.23"><a-v>एतस्मिन्नन्तरे क्रुद्धा वरुणस्य महात्मनः।</a-v><a-v>पुत्राः पौत्राश्च निष्क्रामन्गौश्च पुष्कर एव च॥ २३</a-v></p>
<p id="7.23.24"><a-v>ते तु वीर्यगुणोपेता बलैः परिवृताः स्वकैः।</a-v><a-v>युक्त्वा रथान्कामगमानुद्यद्भास्करवर्चसः॥ २४</a-v></p>
<p id="7.23.25"><a-v>ततो युद्धं समभवद्दारुणं लोमहर्षणम्।</a-v><a-v>सलिलेन्द्रस्य पुत्राणां रावणस्य च रक्षसः॥ २५</a-v></p>
<p id="7.23.26"><a-v>अमात्यैस्तु महावीर्यैर्दशग्रीवस्य रक्षसः।</a-v><a-v>वारुणं तद्बलं कृत्स्नं क्षणेन विनिपातितम्॥ २६</a-v></p>
<p id="7.23.27"><a-v>समीक्ष्य स्वबलं संख्ये वरुणस्या सुतास्तदा।</a-v><a-v>अर्दिताः शरजालेन निवृत्ता रणकर्मणः॥ २७</a-v></p>
<p id="7.23.28"><a-v>महीतलगतास्ते तु रावणं दृश्य पुष्पके।</a-v><a-v>आकाशमाशु विविशुः स्यन्दनैः शीघ्रगामिभिः॥ २८</a-v></p>
<p id="7.23.29"><a-v>महदासीत्ततस्तेषां तुल्यं स्थानमवाप्य तत्।</a-v><a-v>आकाशयुद्धं तुमुलं देवदानवयोरिव॥ २९</a-v></p>
<p id="7.23.30"><a-v>ततस्ते रावणं युद्धे शरैः पावकसंनिभैः।</a-v><a-v>विमुखीकृत्य संहृष्टा विनेदुर्विविधान्रवान्॥ ३०</a-v></p>
<p id="7.23.31"><a-v>ततो महोदरः क्रुद्धो राजानं दृश्य धर्षितम्।</a-v><a-v>त्यक्त्वा मृत्युभयं वीरो युद्धकाङ्क्षी व्यलोकयत्॥ ३१</a-v></p>
<p id="7.23.32"><a-v>तेन तेषां हया ये च कामगाः पवनोपमाः।</a-v><a-v>महोदरेण गदया हतास्ते प्रययुः क्षितिम्॥ ३२</a-v></p>
<p id="7.23.33"><a-v>तेषां वरुणसूनूनां हत्वा योधान्हयांश्च तान्।</a-v><a-v>मुमोचाशु महानादं विरथान्प्रेक्ष्य तान्स्थितान्॥ ३३</a-v></p>
<p id="7.23.34"><a-v>ते तु तेषां रथाः साश्वाः सह सारथिभिर्वरैः।</a-v><a-v>महोदरेण निहताः पतिताः पृथिवीतले॥ ३४</a-v></p>
<p id="7.23.35"><a-v>ते तु त्यक्त्वा रथान्पुत्रा वरुणस्य महात्मनः।</a-v><a-v>आकाशे विष्ठिताः शूराः स्वप्रभावान्न विव्यथुः॥ ३५</a-v></p>
<p id="7.23.36"><a-v>धनूंषि कृत्वा सज्यानि विनिर्भिद्य महोदरम्।</a-v><a-v>रावणं समरे क्रुद्धाः सहिताः समभिद्रवन्॥ ३६</a-v></p>
<p id="7.23.37"><a-v>ततः क्रुद्धो दशग्रीवः कालाग्निरिव विष्ठितः।</a-v><a-v>शरवर्षं महावेगं तेषां मर्मस्वपातयत्॥ ३७</a-v></p>
<p id="7.23.38"><a-v>मुसलानि विचित्राणि ततो भल्लशतानि च।</a-v><a-v>पट्टसांश्चैव शक्तीश्च शतघ्नीस्तोमरांस्तथा।</a-v><a-v>पातयामास दुर्धर्षस्तेषामुपरि विष्ठितः॥ ३८</a-v></p>
<p id="7.23.39"><a-v>अथ विद्धास्तु ते वीरा विनिष्पेतुः पदातयः॥ ३९</a-v></p>
<p id="7.23.40"><a-v>ततो रक्षो महानादं मुक्त्वा हन्ति स्म वारुणान्।</a-v><a-v>नानाप्रहरणैर्घोरैर्धारापातैरिवाम्बुदः॥ ४०</a-v></p>
<p id="7.23.41"><a-v>ततस्ते विमुखाः सर्वे पतिता धरणीतले।</a-v><a-v>रणात्स्वपुरुषैः शीघ्रं गृहाण्येव प्रवेशिताः॥ ४१</a-v></p>
<p id="7.23.42"><a-v>तानब्रवीत्ततो रक्षो वरुणाय निवेद्यताम्।</a-v><a-v>रावणं चाब्रवीन्मन्त्री प्रभासो नाम वारुणः॥ ४२</a-v></p>
<p id="7.23.43"><a-v>गतः खलु महातेजा ब्रह्मलोकं जलेश्वरः।</a-v><a-v>गान्धर्वं वरुणः श्रोतुं यं त्वमाह्वयसे युधि॥ ४३</a-v></p>
<p id="7.23.44"><a-v>तत्किं तव वृथा वीर परिश्राम्य गते नृपे।</a-v><a-v>ये तु संनिहिता वीराः कुमारास्ते पराजिताः॥ ४४</a-v></p>
<p id="7.23.45"><a-v>राक्षसेन्द्रस्तु तच्छ्रुत्वा नाम विश्राव्य चात्मनः।</a-v><a-v>हर्षान्नादं विमुञ्चन्वै निष्क्रान्तो वरुणालयात्॥ ४५</a-v></p>
<p id="7.23.46"><a-v>आगतस्तु पथा येन तेनैव विनिवृत्य सः।</a-v><a-v>लङ्कामभिमुखो रक्षो नभस्तलगतो ययौ॥ ४६</a-v></p>
<p><a-v>इति श्रीरामायणे उत्तरकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
