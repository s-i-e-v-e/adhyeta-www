<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/063.sxml"><a-title>वाल्मीकिरामायणम् उत्तरकाण्डम् ६३ सर्गः</a-title><a-meta>
<p>Unique Words: 164</p>
</a-meta><hr><a-sec><p id="7.63.1"><a-v>ततो द्वादशमे वर्षे शत्रुघ्नो रामपालिताम्।</a-v><a-v>अयोध्यां चकमे गन्तुमल्पभृत्यबलानुगः॥ १</a-v></p>
<p id="7.63.2"><a-v>मन्त्रिणो बलमुख्यांश्च निवर्त्य च पुरोधसं।</a-v><a-v>जगाम रथमुख्येन हययुक्तेन भास्वता॥ २</a-v></p>
<p id="7.63.3"><a-v>स गत्वा गणितान्वासान्सप्ताष्टौ रघुनन्दनः।</a-v><a-v>अयोध्यामगमत्तूर्णं राघवोत्सुकदर्शनः॥ ३</a-v></p>
<p id="7.63.4"><a-v>स प्रविश्य पुरीं रम्यां श्रीमानिक्ष्वाकुनन्दनः।</a-v><a-v>प्रविवेश महाबाहुर्यत्र रामो महाद्युतिः॥ ४</a-v></p>
<p id="7.63.5"><a-v>सोऽभिवाद्य महात्मानं ज्वलन्तमिव तेजसा।</a-v><a-v>उवाच प्राञ्जलिर्भूत्वा रामं सत्यपराक्रमम्॥ ५</a-v></p>
<p id="7.63.6"><a-v>यदाज्ञप्तं महाराज सर्वं तत्कृतवानहम्।</a-v><a-v>हतः स लवणः पापः पुरी सा च निवेशिता॥ ६</a-v></p>
<p id="7.63.7"><a-v>द्वादशं च गतं वर्षं त्वां विना रघुनन्दन।</a-v><a-v>नोत्सहेयमहं वस्तुं त्वया विरहितो नृप॥ ७</a-v></p>
<p id="7.63.8"><a-v>स मे प्रसादं काकुत्स्थ कुरुष्वामितविक्रम।</a-v><a-v>मातृहीनो यथा वत्सस्त्वां विना प्रवसाम्यहम्॥ ८</a-v></p>
<p id="7.63.9"><a-v>एवं ब्रुवाणं शत्रुघ्नं परिष्वज्येदमब्रवीत्।</a-v><a-v>मा विषादं कृथा वीर नैतत्क्षत्रियचेष्टितम्॥ ९</a-v></p>
<p id="7.63.10"><a-v>नावसीदन्ति राजानो विप्रवासेषु राघव।</a-v><a-v>प्रजाश्च परिपाल्या हि क्षत्रधर्मेण राघव॥ १०</a-v></p>
<p id="7.63.11"><a-v>काले काले च मां वीर अयोध्यामवलोकितुम्।</a-v><a-v>आगच्छ त्वं नरश्रेष्ठ गन्तासि च पुरं तव॥ ११</a-v></p>
<p id="7.63.12"><a-v>ममापि त्वं सुदयितः प्राणैरपि न संशयः।</a-v><a-v>अवश्यं करणीयं च राज्यस्य परिपालनम्॥ १२</a-v></p>
<p id="7.63.13"><a-v>तस्मात्त्वं वस काकुत्स्थ पञ्चरात्रं मया सह।</a-v><a-v>ऊर्ध्वं गन्तासि मधुरां सभृत्यबलवाहनः॥ १३</a-v></p>
<p id="7.63.14"><a-v>रामस्यैतद्वचः श्रुत्वा धर्मयुक्तं मनोऽनुगम्।</a-v><a-v>शत्रुघ्नो दीनया वाचा बाढमित्येव चाब्रवीत्॥ १४</a-v></p>
<p id="7.63.15"><a-v>स पञ्चरात्रं काकुत्स्थो राघवस्य यथाज्ञया।</a-v><a-v>उष्य तत्र महेष्वासो गमनायोपचक्रमे॥ १५</a-v></p>
<p id="7.63.16"><a-v>आमन्त्र्य तु महात्मानं रामं सत्यपराक्रमम्।</a-v><a-v>भरतं लक्ष्मणं चैव महारथमुपारुहत्॥ १६</a-v></p>
<p id="7.63.17"><a-v>दूरं ताभ्यामनुगतो लक्ष्मणेन महात्मना।</a-v><a-v>भरतेन च शत्रुघ्नो जगामाशु पुरीं तदा॥ १७</a-v></p>
<p><a-v>इति श्रीरामायणे उत्तरकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
