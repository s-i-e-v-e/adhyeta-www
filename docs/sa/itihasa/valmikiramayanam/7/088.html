<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/088.sxml"><a-title>वाल्मीकिरामायणम् उत्तरकाण्डम् ८८ सर्गः</a-title><a-meta>
<p>Unique Words: 183</p>
</a-meta><hr><a-sec><p id="7.88.1"><a-v>वाल्मीकिनैवमुक्तस्तु राघवः प्रत्यभाषत।</a-v><a-v>प्राञ्जलिर्जगतो मध्ये दृष्ट्वा तां देववर्णिनीम्॥ १</a-v></p>
<p id="7.88.2"><a-v>एवमेतन्महाभाग यथा वदसि धर्मवित्।</a-v><a-v>प्रत्ययो हि मम ब्रह्मंस्तव वाक्यैरकल्मषैः॥ २</a-v></p>
<p id="7.88.3"><a-v>प्रत्ययो हि पुरा दत्तो वैदेह्या सुरसंनिधौ।</a-v><a-v>सेयं लोकभयाद्ब्रह्मन्नपापेत्यभिजानता।</a-v><a-v>परित्यक्ता मया सीता तद्भवान्क्षन्तुमर्हति॥ ३</a-v></p>
<p id="7.88.4"><a-v>जानामि चेमौ पुत्रौ मे यमजातौ कुशीलवौ।</a-v><a-v>शुद्धायां जगतो मध्ये मैथिल्यां प्रीतिरस्तु मे॥ ४</a-v></p>
<p id="7.88.5"><a-v>अभिप्रायं तु विज्ञाय रामस्य सुरसत्तमाः।</a-v><a-v>पितामहं पुरस्कृत्य सर्व एव समागताः॥ ५</a-v></p>
<p id="7.88.6"><a-v>आदित्या वसवो रुद्रा विश्वेदेवा मरुद्गणाः।</a-v><a-v>अश्विनावृषिगन्धर्वा अप्सराणां गणास्तथा।</a-v><a-v>साध्याश्च देवाः सर्वे ते सर्वे च परमर्षयः॥ ६</a-v></p>
<p id="7.88.7"><a-v>ततो वायुः शुभः पुण्यो दिव्यगन्धो मनोरमः।</a-v><a-v>तं जनौघं सुरश्रेष्ठो ह्लादयामास सर्वतः॥ ७</a-v></p>
<p id="7.88.8"><a-v>तदद्भुतमिवाचिन्त्यं निरीक्षन्ते समाहिताः।</a-v><a-v>मानवाः सर्वराष्ट्रेभ्यः पूर्वं कृतयुगे यथा॥ ८</a-v></p>
<p id="7.88.9"><a-v>सर्वान्समागतान्दृष्ट्वा सीता काषायवासिनी।</a-v><a-v>अब्रवीत्प्राञ्जलिर्वाक्यमधोदृष्टिरवाङ्मुखी॥ ९</a-v></p>
<p id="7.88.10"><a-v>यथाहं राघवादन्यं मनसापि न चिन्तये।</a-v><a-v>तथा मे माधवी देवी विवरं दातुमर्हति॥ १०</a-v></p>
<p id="7.88.11"><a-v>तथा शपन्त्यां वैदेह्यां प्रादुरासीत्तदद्भुतम्।</a-v><a-v>भूतलादुत्थितं दिव्यं सिंहासनमनुत्तमम्॥ ११</a-v></p>
<p id="7.88.12"><a-v>ध्रियमाणं शिरोभिस्तन्नागैरमितविक्रमैः।</a-v><a-v>दिव्यं दिव्येन वपुषा सर्वरत्नविभूषितम्॥ १२</a-v></p>
<p id="7.88.13"><a-v>तस्मिंस्तु धरणी देवी बाहुभ्यां गृह्य मैथिलीम्।</a-v><a-v>स्वागतेनाभिनन्द्यैनामासने चोपवेषयत्॥ १३</a-v></p>
<p id="7.88.14"><a-v>तामासनगतां दृष्ट्वा प्रविशन्तीं रसातलम्।</a-v><a-v>पुष्पवृष्टिरविच्छिन्ना दिव्या सीतामवाकिरत्॥ १४</a-v></p>
<p id="7.88.15"><a-v>साधुकारश्च सुमहान्देवानां सहसोत्थितः।</a-v><a-v>साधु साध्विति वै सीते यस्यास्ते शीलमीदृशम्॥ १५</a-v></p>
<p id="7.88.16"><a-v>एवं बहुविधा वाचो ह्यन्तरिक्षगताः सुराः।</a-v><a-v>व्याजह्रुर्हृष्टमनसो दृष्ट्वा सीताप्रवेशनम्॥ १६</a-v></p>
<p id="7.88.17"><a-v>यज्ञवाटगताश्चापि मुनयः सर्व एव ते।</a-v><a-v>राजानश्च नरव्याघ्रा विस्मयान्नोपरेमिरे॥ १७</a-v></p>
<p id="7.88.18"><a-v>अन्तरिक्षे च भूमौ च सर्वे स्थावरजङ्गमाः।</a-v><a-v>दानवाश्च महाकायाः पाताले पन्नगाधिपाः॥ १८</a-v></p>
<p id="7.88.19"><a-v>केचिद्विनेदुः संहृष्टाः केचिद्ध्यानपरायणाः।</a-v><a-v>केचिद्रामं निरीक्षन्ते केचित्सीतामचेतनाः॥ १९</a-v></p>
<p id="7.88.20"><a-v>सीताप्रवेशनं दृष्ट्वा तेषामासीत्समागमः।</a-v><a-v>तं मुहूर्तमिवात्यर्थं सर्वं संमोहितं जगत्॥ २०</a-v></p>
<p><a-v>इति श्रीरामायणे उत्तरकाण्डे अष्टाशीतितमः सर्गः ॥ ८८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
