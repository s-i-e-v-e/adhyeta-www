<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/002.sxml"><a-title>वाल्मीकिरामायणम् उत्तरकाण्डम् २ सर्गः</a-title><a-meta>
<p>Unique Words: 257</p>
</a-meta><hr><a-sec><p id="7.2.1"><a-v>तस्य तद्वचनं श्रुत्वा राघवस्य महात्मनः।</a-v><a-v>कुम्भयोनिर्महातेजा वाक्यमेतदुवाच ह॥ १</a-v></p>
<p id="7.2.2"><a-v>शृणु राजन्यथावृत्तं यस्य तेजोबलं महत्।</a-v><a-v>जघान च रिपून्युद्धे यथावध्यश्च शत्रुभिः॥ २</a-v></p>
<p id="7.2.3"><a-v>अहं ते रावणस्येदं कुलं जन्म च राघव।</a-v><a-v>वरप्रदानं च तथा तस्मै दत्तं ब्रवीमि ते॥ ३</a-v></p>
<p id="7.2.4"><a-v>पुरा कृतयुगे राम प्रजापतिसुतः प्रभुः।</a-v><a-v>पुलस्त्यो नाम ब्रह्मर्षिः साक्षादिव पितामहः॥ ४</a-v></p>
<p id="7.2.5"><a-v>नानुकीर्त्या गुणास्तस्य धर्मतः शीलतस्तथा।</a-v><a-v>प्रजापतेः पुत्र इति वक्तुं शक्यं हि नामतः॥ ५</a-v></p>
<p id="7.2.6"><a-v>स तु धर्मप्रसङ्गेन मेरोः पार्श्वे महागिरेः।</a-v><a-v>तृणबिन्द्वाश्रमं गत्वा न्यवसन्मुनिपुंगवः॥ ६</a-v></p>
<p id="7.2.7"><a-v>तपस्तेपे स धर्मात्मा स्वाध्यायनियतेन्द्रियः।</a-v><a-v>गत्वाश्रमपदं तस्य विघ्नं कुर्वन्ति कन्यकाः॥ ७</a-v></p>
<p id="7.2.8"><a-v>देवपन्नगकन्याश्च राजर्षितनयाश्च याः।</a-v><a-v>क्रीडन्त्योऽप्सरसश्चैव तं देशमुपपेदिरे॥ ८</a-v></p>
<p id="7.2.9"><a-v>सर्वर्तुषूपभोग्यत्वाद्रम्यत्वात्काननस्य च।</a-v><a-v>नित्यशस्तास्तु तं देशं गत्वा क्रीडन्ति कन्यकाः॥ ९</a-v></p>
<p id="7.2.10"><a-v>अथ रुष्टो महातेजा व्याजहार महामुनिः।</a-v><a-v>या मे दर्शनमागच्छेत्सा गर्भं धारयिष्यति॥ १०</a-v></p>
<p id="7.2.11"><a-v>तास्तु सर्वाः प्रतिगताः श्रुत्वा वाक्यं महात्मनः।</a-v><a-v>ब्रह्मशापभयाद्भीतास्तं देशं नोपचक्रमुः॥ ११</a-v></p>
<p id="7.2.12"><a-v>तृणबिन्दोस्तु राजर्षेस्तनया न शृणोति तत्।</a-v><a-v>गत्वाश्रमपदं तस्य विचचार सुनिर्भया॥ १२</a-v></p>
<p id="7.2.13"><a-v>तस्मिन्नेव तु काले स प्राजापत्यो महानृषिः।</a-v><a-v>स्वाध्यायमकरोत्तत्र तपसा द्योतितप्रभः॥ १३</a-v></p>
<p id="7.2.14"><a-v>सा तु वेदध्वनिं श्रुत्वा दृष्ट्वा चैव तपोधनम्।</a-v><a-v>अभवत्पाण्डुदेहा सा सुव्यञ्जितशरीरजा॥ १४</a-v></p>
<p id="7.2.15"><a-v>दृष्ट्वा परमसंविग्ना सा तु तद्रूपमात्मनः।</a-v><a-v>इदं मे किं न्विति ज्ञात्वा पितुर्गत्वाग्रतः स्थिता॥ १५</a-v></p>
<p id="7.2.16"><a-v>तां तु दृष्ट्वा तथा भूतां तृणबिन्दुरथाब्रवीत्।</a-v><a-v>किं त्वमेतत्त्वसदृशं धारयस्यात्मनो वपुः॥ १६</a-v></p>
<p id="7.2.17"><a-v>सा तु कृत्वाञ्जलिं दीना कन्योवाच तपोधनम्।</a-v><a-v>न जाने कारणं तात येन मे रूपमीदृशम्॥ १७</a-v></p>
<p id="7.2.18"><a-v>किं तु पूर्वं गतास्म्येका महर्षेर्भावितात्मनः।</a-v><a-v>पुलस्त्यस्याश्रमं दिव्यमन्वेष्टुं स्वसखीजनम्॥ १८</a-v></p>
<p id="7.2.19"><a-v>न च पश्याम्यहं तत्र कांचिदप्यागतां सखीम्।</a-v><a-v>रूपस्य तु विपर्यासं दृष्ट्वा चाहमिहागता॥ १९</a-v></p>
<p id="7.2.20"><a-v>तृणबिन्दुस्तु राजर्षिस्तपसा द्योतितप्रभः।</a-v><a-v>ध्यानं विवेश तच्चापि अपश्यदृषिकर्मजम्॥ २०</a-v></p>
<p id="7.2.21"><a-v>स तु विज्ञाय तं शापं महर्षेर्भावितात्मनः।</a-v><a-v>गृहीत्वा तनयां गत्वा पुलस्त्यमिदमब्रवीत्॥ २१</a-v></p>
<p id="7.2.22"><a-v>भगवंस्तनयां मे त्वं गुणैः स्वैरेव भूषिताम्।</a-v><a-v>भिक्षां प्रतिगृहाणेमां महर्षे स्वयमुद्यताम्॥ २२</a-v></p>
<p id="7.2.23"><a-v>तपश्चरणयुक्तस्य श्राम्यमाणेन्द्रियस्य ते।</a-v><a-v>शुश्रूषातत्परा नित्यं भविष्यति न संशयः॥ २३</a-v></p>
<p id="7.2.24"><a-v>तं ब्रुवाणं तु तद्वाक्यं राजर्षिं धार्मिकं तदा।</a-v><a-v>जिघृक्षुरब्रवीत्कन्यां बाढमित्येव स द्विजः॥ २४</a-v></p>
<p id="7.2.25"><a-v>दत्त्वा तु स गतो राजा स्वमाश्रमपदं तदा।</a-v><a-v>सापि तत्रावसत्कन्या तोषयन्ती पतिं गुणैः।</a-v><a-v>प्रीतः स तु महातेजा वाक्यमेतदुवाच ह॥ २५</a-v></p>
<p id="7.2.26"><a-v>परितुष्टोऽस्मि भद्रं ते गुणानां संपदा भृशम्।</a-v><a-v>तस्मात्ते विरमाम्यद्य पुत्रमात्मसमं गुणैः।</a-v><a-v>उभयोर्वंशकर्तारं पौलस्त्य इति विश्रुतम्॥ २६</a-v></p>
<p id="7.2.27"><a-v>यस्मात्तु विश्रुतो वेदस्त्वयेहाभ्यस्यतो मम।</a-v><a-v>तस्मात्स विश्रवा नाम भविष्यति न संशयः॥ २७</a-v></p>
<p id="7.2.28"><a-v>एवमुक्ता तु सा कन्या प्रहृष्टेनान्तरात्मना।</a-v><a-v>अचिरेणैव कालेन सूता विश्रवसं सुतम्॥ २८</a-v></p>
<p id="7.2.29"><a-v>स तु लोकत्रये ख्यातः शौचधर्मसमन्वितः।</a-v><a-v>पितेव तपसा युक्तो विश्रवा मुनिपुंगवः॥ २९</a-v></p>
<p><a-v>इति श्रीरामायणे उत्तरकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
