<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/032.sxml"><a-title>वाल्मीकिरामायणम् उत्तरकाण्डम् ३२ सर्गः</a-title><a-meta>
<p>Unique Words: 574</p>
</a-meta><hr><a-sec><p id="7.32.1"><a-v>नर्मदा पुलिने यत्र राक्षसेन्द्रः स रावणः।</a-v><a-v>पुष्पोपहारं कुरुते तस्माद्देशाददूरतः॥ १</a-v></p>
<p id="7.32.2"><a-v>अर्जुनो जयतां श्रेष्ठो माहिष्मत्याः पतिः प्रभुः।</a-v><a-v>क्रीडिते सह नारीभिर्नर्मदातोयमाश्रितः॥ २</a-v></p>
<p id="7.32.3"><a-v>तासां मध्यगतो राज रराज स ततोऽर्जुनः।</a-v><a-v>करेणूनां सहस्रस्य मध्यस्थ इव कुञ्जरः॥ ३</a-v></p>
<p id="7.32.4"><a-v>जिज्ञासुः स तु बाहूनां सहस्रस्योत्तमं बलम्।</a-v><a-v>रुरोध नर्मदा वेगं बाहुभिः स तदार्जुनः॥ ४</a-v></p>
<p id="7.32.5"><a-v>कार्तवीर्यभुजासेतुं तज्जलं प्राप्य निर्मलम्।</a-v><a-v>कूलापहारं कुर्वाणं प्रतिस्रोतः प्रधावति॥ ५</a-v></p>
<p id="7.32.6"><a-v>समीननक्रमकरः सपुष्पकुशसंस्तरः।</a-v><a-v>स नर्मदाम्भसो वेगः प्रावृट्काल इवाबभौ॥ ६</a-v></p>
<p id="7.32.7"><a-v>स वेगः कार्तवीर्येण संप्रेषिट इवाम्भसः।</a-v><a-v>पुष्पोपहारं तत्सर्वं रावणस्य जहार ह॥ ७</a-v></p>
<p id="7.32.8"><a-v>रावणोऽर्धसमाप्तं तु उत्सृज्य नियमं तदा।</a-v><a-v>नर्मदां पश्यते कान्तां प्रतिकूलां यथा प्रियाम्॥ ८</a-v></p>
<p id="7.32.9"><a-v>पश्चिमेन तु तं दृष्ट्वा सागरोद्गारसंनिभम्।</a-v><a-v>वर्धन्तमम्भसो वेगं पूर्वामाशां प्रविश्य तु॥ ९</a-v></p>
<p id="7.32.10"><a-v>ततोऽनुद्भ्रान्तशकुनां स्वाभाव्ये परमे स्थिताम्।</a-v><a-v>निर्विकाराङ्गनाभासां पश्यते रावणो नदीम्॥ १०</a-v></p>
<p id="7.32.11"><a-v>सव्येतरकराङ्गुल्या सशब्दं च दशाननः।</a-v><a-v>वेगप्रभवमन्वेष्टुं सोऽदिशच्छुकसारणौ॥ ११</a-v></p>
<p id="7.32.12"><a-v>तौ तु रावणसंदिष्टौ भ्रातरौ शुकसारणौ।</a-v><a-v>व्योमान्तरचरौ वीरौ प्रस्थितौ पश्चिमोन्मुखौ॥ १२</a-v></p>
<p id="7.32.13"><a-v>अर्धयोजनमात्रं तु गत्वा तौ तु निशाचरौ।</a-v><a-v>पश्येतां पुरुषं तोये क्रीडन्तं सहयोषितम्॥ १३</a-v></p>
<p id="7.32.14"><a-v>बृहत्सालप्रतीकशं तोयव्याकुलमूर्धजम्।</a-v><a-v>मदरक्तान्तनयनं मदनाकारवर्चसं॥ १४</a-v></p>
<p id="7.32.15"><a-v>नदीं बाहुसहस्रेण रुन्धन्तमरिमर्दनम्।</a-v><a-v>गिरिं पादसहस्रेण रुन्धन्तमिव मेदिनीम्॥ १५</a-v></p>
<p id="7.32.16"><a-v>बालानां वरनारीणां सहस्रेणाभिसंवृतम्।</a-v><a-v>समदानां करेणूनां सहस्रेणेव कुञ्जरम्॥ १६</a-v></p>
<p id="7.32.17"><a-v>तमद्भुततमं दृष्ट्वा राक्षसौ शुकसारणौ।</a-v><a-v>संनिवृत्तावुपागम्य रावणं तमथोचतुः॥ १७</a-v></p>
<p id="7.32.18"><a-v>बृहत्सालप्रतीकाशः कोऽप्यसौ राक्षसेश्वर।</a-v><a-v>नर्मदां रोधवद्रुद्ध्वा क्रीडापयति योषितः॥ १८</a-v></p>
<p id="7.32.19"><a-v>तेन बाहुसहस्रेण संनिरुद्धजला नदी।</a-v><a-v>सागरोद्गारसंकाशानुद्गारान्सृजते मुहुः॥ १९</a-v></p>
<p id="7.32.20"><a-v>इत्येवं भाषमाणौ तौ निशम्य शुकसारणौ।</a-v><a-v>रावणोऽर्जुन इत्युक्त्वा उत्तस्थौ युद्धलालसः॥ २०</a-v></p>
<p id="7.32.21"><a-v>अर्जुनाभिमुखे तस्मिन्प्रस्थिते राक्षसेश्वरे।</a-v><a-v>सकृदेव कृतो रावः सरक्तः प्रेषितो घनैः॥ २१</a-v></p>
<p id="7.32.22"><a-v>महोदरमहापार्श्वधूम्राक्षशुकसारणैः।</a-v><a-v>संवृतो राक्षसेन्द्रस्तु तत्रागाद्यत्र सोऽर्जुनः॥ २२</a-v></p>
<p id="7.32.23"><a-v>नातिदीर्घेण कालेन स ततो राक्षसो बली।</a-v><a-v>तं नर्मदा ह्रदं भीममाजगामाञ्जनप्रभः॥ २३</a-v></p>
<p id="7.32.24"><a-v>स तत्र स्त्रीपरिवृतं वाशिताभिरिव द्विपम्।</a-v><a-v>नरेन्द्रं पश्यते राजा राक्षसानां तदार्जुनम्॥ २४</a-v></p>
<p id="7.32.25"><a-v>स रोषाद्रक्तनयनो राक्षसेन्द्रो बलोद्धतः।</a-v><a-v>इत्येवमर्जुनामात्यानाह गम्भीरया गिरा॥ २५</a-v></p>
<p id="7.32.26"><a-v>अमात्याः क्षिप्रमाख्यात हैहयस्य नृपस्य वै।</a-v><a-v>युद्धार्थं समनुप्राप्तो रावणो नाम नामतः॥ २६</a-v></p>
<p id="7.32.27"><a-v>रावणस्य वचः श्रुत्वा मन्त्रिणोऽथार्जुनस्य ते।</a-v><a-v>उत्तस्थुः सायुधास्तं च रावणं वाक्यमब्रुवन्॥ २७</a-v></p>
<p id="7.32.28"><a-v>युद्धस्य कालो विज्ञातः साधु भोः साधु रावण।</a-v><a-v>यः क्षीबं स्त्रीवृतं चैव योद्धुमिच्छसि नो नृपम्।</a-v><a-v>वाशितामध्यगं मत्तं शार्दूल इव कुञ्जरम्॥ २८</a-v></p>
<p id="7.32.29"><a-v>क्षमस्वाद्य दशग्रीव उष्यतां रजनी त्वया।</a-v><a-v>युद्धश्रद्धा तु यद्यस्ति श्वस्तात समरेऽर्जुनम्॥ २९</a-v></p>
<p id="7.32.30"><a-v>यदि वापि त्वरा तुभ्यं युद्धतृष्णासमावृता।</a-v><a-v>निहत्यास्मांस्ततो युद्धमर्जुनेनोपयास्यसि॥ ३०</a-v></p>
<p id="7.32.31"><a-v>ततस्ते रावणामात्यैरमात्याः पार्थिवस्य तु।</a-v><a-v>सूदिताश्चापि ते युद्धे भक्षिताश्च बुभुक्षितैः॥ ३१</a-v></p>
<p id="7.32.32"><a-v>ततो हलहलाशब्दो नर्मदा तिर आबभौ।</a-v><a-v>अर्जुनस्यानुयात्राणां रावणस्य च मन्त्रिणाम्॥ ३२</a-v></p>
<p id="7.32.33"><a-v>इषुभिस्तोमरैः शूलैर्वज्रकल्पैः सकर्षणैः।</a-v><a-v>सरावणानर्दयन्तः समन्तात्समभिद्रुताः॥ ३३</a-v></p>
<p id="7.32.34"><a-v>हैहयाधिपयोधानां वेग आसीत्सुदारुणः।</a-v><a-v>सनक्रमीनमकरसमुद्रस्येव निस्वनः॥ ३४</a-v></p>
<p id="7.32.35"><a-v>रावणस्य तु तेऽमात्याः प्रहस्तशुकसारणाः।</a-v><a-v>कार्तवीर्यबलं क्रुद्धा निर्दहन्त्यग्नितेजसः॥ ३५</a-v></p>
<p id="7.32.36"><a-v>अर्जुनाय तु तत्कर्म रावणस्य समन्त्रिणः।</a-v><a-v>क्रीडमानाय कथितं पुरुषैर्द्वाररक्षिभिः॥ ३६</a-v></p>
<p id="7.32.37"><a-v>उक्त्वा न भेतव्यमिति स्त्रीजनं स ततोऽर्जुनः।</a-v><a-v>उत्ततार जलात्तस्माद्गङ्गातोयादिवाञ्जनः॥ ३७</a-v></p>
<p id="7.32.38"><a-v>क्रोधदूषितनेत्रस्तु स ततोऽर्जुन पावकः।</a-v><a-v>प्रजज्वाल महाघोरो युगान्त इव पावकः॥ ३८</a-v></p>
<p id="7.32.39"><a-v>स तूर्णतरमादाय वरहेमाङ्गदो गदाम्।</a-v><a-v>अभिद्रवति रक्षांसि तमांसीव दिवाकरः॥ ३९</a-v></p>
<p id="7.32.40"><a-v>बाहुविक्षेपकरणां समुद्यम्य महागदाम्।</a-v><a-v>गारुडं वेगमास्थाय आपपातैव सोऽर्जुनः॥ ४०</a-v></p>
<p id="7.32.41"><a-v>तस्य मर्गं समावृत्य विन्ध्योऽर्कस्येव पर्वतः।</a-v><a-v>स्थितो विन्ध्य इवाकम्प्यः प्रहस्तो मुसलायुधः॥ ४१</a-v></p>
<p id="7.32.42"><a-v>ततोऽस्य मुसलं घोरं लोहबद्धं मदोद्धतः।</a-v><a-v>प्रहस्तः प्रेषयन्क्रुद्धो ररास च यथाम्बुदः॥ ४२</a-v></p>
<p id="7.32.43"><a-v>तस्याग्रे मुसलस्याग्निरशोकापीडसंनिभः।</a-v><a-v>प्रहस्तकरमुक्तस्य बभूव प्रदहन्निव॥ ४३</a-v></p>
<p id="7.32.44"><a-v>आधावमानं मुसलं कार्तवीर्यस्तदार्जुनः।</a-v><a-v>निपुणं वञ्चयामास सगदो गजविक्रमः॥ ४४</a-v></p>
<p id="7.32.45"><a-v>ततस्तमभिदुद्राव प्रहस्तं हैहयाधिपः।</a-v><a-v>भ्रामयाणो गदां गुर्वीं पञ्चबाहुशतोच्छ्रयाम्॥ ४५</a-v></p>
<p id="7.32.46"><a-v>तेनाहतोऽतिवेगेन प्रहस्तो गदया तदा।</a-v><a-v>निपपात स्थितः शैलो वज्रिवज्रहतो यथा॥ ४६</a-v></p>
<p id="7.32.47"><a-v>प्रहस्तं पतितं दृष्ट्वा मारीचशुकसारणाः।</a-v><a-v>समहोदरधूम्राक्षा अपसृप्ता रणाजिरात्॥ ४७</a-v></p>
<p id="7.32.48"><a-v>अपक्रान्तेष्वमात्येषु प्रहस्ते च निपातिते।</a-v><a-v>रावणोऽभ्यद्रवत्तूर्णमर्जुनं नृपसत्तमम्॥ ४८</a-v></p>
<p id="7.32.49"><a-v>सहस्रबाहोस्तद्युद्धं विंशद्बाहोश्च दारुणम्।</a-v><a-v>नृपराक्षसयोस्तत्र आरब्धं लोमहर्षणम्॥ ४९</a-v></p>
<p id="7.32.50"><a-v>सागराविव संक्षुब्धौ चलमूलाविवाचलौ।</a-v><a-v>तेजोयुक्ताविवादित्यौ प्रदहन्ताविवानलौ॥ ५०</a-v></p>
<p id="7.32.51"><a-v>बलोद्धतौ यथा नागौ वाशितार्थे यथा वृषौ।</a-v><a-v>मेघाविव विनर्दन्तौ सिंहाविव बलोत्कटौ॥ ५१</a-v></p>
<p id="7.32.52"><a-v>रुद्रकालाविव क्रुद्धौ तौ तथा राक्षसार्जुनौ।</a-v><a-v>परस्परं गदाभ्यां तौ ताडयामासतुर्भृशम्॥ ५२</a-v></p>
<p id="7.32.53"><a-v>वज्रप्रहारानचला यथा घोरान्विषेहिरे।</a-v><a-v>गदाप्रहारांस्तद्वत्तौ सहेते नरराक्षसौ॥ ५३</a-v></p>
<p id="7.32.54"><a-v>यथाशनिरवेभ्यस्तु जायते वै प्रतिश्रुतिः।</a-v><a-v>तथा ताभ्यां गदापातैर्दिशः सर्वाः प्रतिश्रुताः॥ ५४</a-v></p>
<p id="7.32.55"><a-v>अर्जुनस्य गदा सा तु पात्यमानाहितोरसि।</a-v><a-v>काञ्चनाभं नभश्चक्रे विद्युत्सौदामनी यथा॥ ५५</a-v></p>
<p id="7.32.56"><a-v>तथैव रावणेनापि पात्यमाना मुहुर्मुहुः।</a-v><a-v>अर्जुनोरसि निर्भाति गदोल्केव महागिरौ॥ ५६</a-v></p>
<p id="7.32.57"><a-v>नार्जुनः खेदमाप्नोति न राक्षसगणेश्वरः।</a-v><a-v>सममासीत्तयोर्युद्धं यथा पूर्वं बलीन्द्रयोः॥ ५७</a-v></p>
<p id="7.32.58"><a-v>शृङ्गैर्महर्षभौ यद्वद्दन्ताग्रैरिव कुञ्जरौ।</a-v><a-v>परस्परं विनिघ्नन्तौ नरराक्षससत्तमौ॥ ५८</a-v></p>
<p id="7.32.59"><a-v>ततोऽर्जुनेन क्रुद्धेन सर्वप्राणेन सा गदा।</a-v><a-v>स्तनयोरन्तरे मुक्ता रावणस्य महाहवे॥ ५९</a-v></p>
<p id="7.32.60"><a-v>वरदानकृतत्राणे सा गदा रावणोरसि।</a-v><a-v>दुर्बलेव यथा सेना द्विधाभूतापतत्क्षितौ॥ ६०</a-v></p>
<p id="7.32.61"><a-v>स त्वर्जुनप्रमुक्तेन गदापातेन रावणः।</a-v><a-v>अपासर्पद्धनुर्मात्रं निषसाद च निष्टनन्॥ ६१</a-v></p>
<p id="7.32.62"><a-v>स विह्वलं तदालक्ष्य दशग्रीवं ततोऽर्जुनः।</a-v><a-v>सहसा प्रतिजग्राह गरुत्मानिव पन्नगम्॥ ६२</a-v></p>
<p id="7.32.63"><a-v>स तं बाहुसहस्रेण बलाद्गृह्य दशाननम्।</a-v><a-v>बबन्ध बलवान्राजा बलिं नारायणो यथा॥ ६३</a-v></p>
<p id="7.32.64"><a-v>बध्यमाने दशग्रीवे सिद्धचारणदेवताः।</a-v><a-v>साध्वीति वादिनः पुष्पैः किरन्त्यर्जुनमूर्धनि॥ ६४</a-v></p>
<p id="7.32.65"><a-v>व्याघ्रो मृगमिवादाय सिंहराडिव दन्तिनम्।</a-v><a-v>ररास हैहयो राजा हर्षादम्बुदवन्मुहुः॥ ६५</a-v></p>
<p id="7.32.66"><a-v>प्रहस्तस्तु समाश्वस्तो दृष्ट्वा बद्धं दशाननम्।</a-v><a-v>सह तै राकसैः क्रुद्ध अभिदुद्राव पार्थिवम्॥ ६६</a-v></p>
<p id="7.32.67"><a-v>नक्तंचराणां वेगस्तु तेषामापततां बभौ।</a-v><a-v>उद्धृत आतपापाये समुद्राणामिवाद्भुतः॥ ६७</a-v></p>
<p id="7.32.68"><a-v>मुञ्च मुञ्चेति भाषन्तस्तिष्ठ तिष्ठेति चासकृत्।</a-v><a-v>मुसलानि च शूलानि उत्ससर्जुस्तदार्जुने॥ ६८</a-v></p>
<p id="7.32.69"><a-v>अप्राप्तान्येव तान्याशु असंभ्रान्तस्तदार्जुनः।</a-v><a-v>आयुधान्यमरारीणां जग्राह रिपुसूदनः॥ ६९</a-v></p>
<p id="7.32.70"><a-v>ततस्तैरेव रक्षांसि दुर्धरैः प्रवरायुधैः।</a-v><a-v>भित्त्वा विद्रावयामास वायुरम्बुधरानिव॥ ७०</a-v></p>
<p id="7.32.71"><a-v>राक्षसांस्त्रासयित्वा तु कार्तवीर्यार्जुनस्तदा।</a-v><a-v>रावणं गृह्य नगरं प्रविवेश सुहृद्वृतः॥ ७१</a-v></p>
<p id="7.32.72"><a-v>स कीर्यमाणः कुसुमाक्षतोत्करै</a-v><a-v>र्द्विजैः सपौरैः पुरुहूतसंनिभः।</a-v><a-v>तदार्जुनः संप्रविवेश तां पुरीं</a-v><a-v>बलिं निगृह्यैव सहस्रलोचनः॥ ७२</a-v></p>
<p><a-v>इति श्रीरामायणे उत्तरकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
