<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/056.sxml"><a-title>वाल्मीकिरामायणम् उत्तरकाण्डम् ५६ सर्गः</a-title><a-meta>
<p>Unique Words: 167</p>
</a-meta><hr><a-sec><p id="7.56.1"><a-v>एवमुक्त्वा तु काकुत्स्थं प्रशस्य च पुनः पुनः।</a-v><a-v>पुनरेवापरं वाक्यमुवाच रघुनन्दनः॥ १</a-v></p>
<p id="7.56.2"><a-v>इमान्यश्वसहस्राणि चत्वारि पुरुषर्षभ।</a-v><a-v>रथानां च सहस्रे द्वे गजानां शतमेव च॥ २</a-v></p>
<p id="7.56.3"><a-v>अन्तरापणवीथ्यश्च नानापण्योपशोभिताः।</a-v><a-v>अनुगच्छन्तु शत्रुघ्न तथैव नटनर्तकाः॥ ३</a-v></p>
<p id="7.56.4"><a-v>हिरण्यस्य सुवर्णस्य अयुतं पुरुषर्षभ।</a-v><a-v>गृहीत्वा गच्छ शत्रुघ्न पर्याप्तधनवाहनः॥ ४</a-v></p>
<p id="7.56.5"><a-v>बलं च सुभृतं वीर हृष्टपुष्टमनुत्तमम्।</a-v><a-v>संभाष्य संप्रदानेन रञ्जयस्व नरोत्तम॥ ५</a-v></p>
<p id="7.56.6"><a-v>न ह्यर्थास्तत्र तिष्ठन्ति न दारा न च बान्धवाः।</a-v><a-v>सुप्रीतो भृत्यवर्गस्तु यत्र तिष्ठति राघव॥ ६</a-v></p>
<p id="7.56.7"><a-v>अतो हृष्टजनाकीर्णां प्रस्थाप्य महतीं चमूम्।</a-v><a-v>एक एव धनुष्पानिस्तद्गच्छ त्वं मधोर्वनम्॥ ७</a-v></p>
<p id="7.56.8"><a-v>यथा त्वां न प्रजानाति गच्छन्तं युद्धकाङ्क्षिणम्।</a-v><a-v>लवणस्तु मधोः पुत्रस्तथा गच्छेरशङ्कितः॥ ८</a-v></p>
<p id="7.56.9"><a-v>न तस्य मृत्युरन्योऽस्ति कश्चिद्धि पुरुषर्षभ।</a-v><a-v>दर्शनं योऽभिगच्छेत स वध्यो लवणेन हि॥ ९</a-v></p>
<p id="7.56.10"><a-v>स ग्रीष्मे व्यपयाते तु वर्षरात्र उपस्थिते।</a-v><a-v>हन्यास्त्वं लवणं सौम्य स हि कालोऽस्य दुर्मतेः॥ १०</a-v></p>
<p id="7.56.11"><a-v>महर्षींस्तु पुरस्कृत्य प्रयान्तु तव सैनिकाः।</a-v><a-v>यथा ग्रीष्मावशेषेण तरेयुर्जाह्नवीजलम्॥ ११</a-v></p>
<p id="7.56.12"><a-v>ततः स्थाप्य बलं सर्वं नदीतीरे समाहितः।</a-v><a-v>अग्रतो धनुषा सार्धं गच्छ त्वं लघुविक्रम॥ १२</a-v></p>
<p id="7.56.13"><a-v>एवमुक्तस्तु रामेण शत्रुघ्नस्तान्महाबलान्।</a-v><a-v>सेनामुख्यान्समानीय ततो वाक्यमुवाच ह॥ १३</a-v></p>
<p id="7.56.14"><a-v>एते वो गणिता वासा यत्र यत्र निवत्स्यथ।</a-v><a-v>स्थातव्यं चाविरोधेन यथा बाधा न कस्यचित्॥ १४</a-v></p>
<p id="7.56.15"><a-v>तथा तांस्तु समाज्ञाप्य निर्याप्य च महद्बलम्।</a-v><a-v>कौसल्यां च सुमित्रां च कैकेयीं चाभ्यवादयत्॥ १५</a-v></p>
<p id="7.56.16"><a-v>रामं प्रदक्षिणं कृत्वा शिरसाभिप्रणम्य च।</a-v><a-v>रामेण चाभ्यनुज्ञातः शत्रुघ्नः शत्रुतापनः॥ १६</a-v></p>
<p id="7.56.17"><a-v>लक्ष्मणं भरतं चैव प्रणिपत्य कृताञ्जलिः।</a-v><a-v>पुरोधसं वसिष्ठं च शत्रुघ्नः प्रयतात्मवान्।</a-v><a-v>प्रदक्षिणमथो कृत्वा निर्जगाम महाबलः॥ १७</a-v></p>
<p><a-v>इति श्रीरामायणे उत्तरकाण्डे षट्पञ्चाशः सर्गः ॥ ५६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
