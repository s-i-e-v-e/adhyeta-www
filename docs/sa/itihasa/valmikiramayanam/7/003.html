<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/003.sxml"><a-title>वाल्मीकिरामायणम् उत्तरकाण्डम् ३ सर्गः</a-title><a-meta>
<p>Unique Words: 286</p>
</a-meta><hr><a-sec><p id="7.3.1"><a-v>अथ पुत्रः पुलस्त्यस्य विश्रवा मुनिपुंगवः।</a-v><a-v>अचिरेणैव कालेन पितेव तपसि स्थितः॥ १</a-v></p>
<p id="7.3.2"><a-v>सत्यवाञ्शीलवान्दक्षः स्वाध्यायनिरतः शुचिः।</a-v><a-v>सर्वभोगेष्वसंसक्तो नित्यं धर्मपरायणः॥ २</a-v></p>
<p id="7.3.3"><a-v>ज्ञात्वा तस्य तु तद्वृत्तं भरद्वाजो महानृषिः।</a-v><a-v>ददौ विश्रवसे भार्यां स्वां सुतां देववर्णिनीम्॥ ३</a-v></p>
<p id="7.3.4"><a-v>प्रतिगृह्य तु धर्मेण भरद्वाजसुतां तदा।</a-v><a-v>मुदा परमया युक्तो विश्रवा मुनिपुंगवः॥ ४</a-v></p>
<p id="7.3.5"><a-v>स तस्यां वीर्यसंपन्नमपत्यं परमाद्भुतम्।</a-v><a-v>जनयामास धर्मात्मा सर्वैर्ब्रह्मगुणैर्युतम्॥ ५</a-v></p>
<p id="7.3.6"><a-v>तस्मिञ्जाते तु संहृष्टः स बभूव पितामहः।</a-v><a-v>नाम चास्याकरोत्प्रीतः सार्धं देवर्षिभिस्तदा॥ ६</a-v></p>
<p id="7.3.7"><a-v>यस्माद्विश्रवसोऽपत्यं सादृश्याद्विश्रवा इव।</a-v><a-v>तस्माद्वैश्रवणो नाम भविष्यत्येष विश्रुतः॥ ७</a-v></p>
<p id="7.3.8"><a-v>स तु वैश्रवणस्तत्र तपोवनगतस्तदा।</a-v><a-v>अवर्धत महातेजा हुताहुतिरिवानलः॥ ८</a-v></p>
<p id="7.3.9"><a-v>तस्याश्रमपदस्थस्य बुद्धिर्जज्ञे महात्मनः।</a-v><a-v>चरिष्ये नियतो धर्मं धर्मो हि परमा गतिः॥ ९</a-v></p>
<p id="7.3.10"><a-v>स तु वर्षसहस्राणि तपस्तप्त्वा महावने।</a-v><a-v>पूर्णे वर्षसहस्रे तु तं तं विधिमवर्तत॥ १०</a-v></p>
<p id="7.3.11"><a-v>जलाशी मारुताहारो निराहारस्तथैव च।</a-v><a-v>एवं वर्षसहस्राणि जग्मुस्तान्येव वर्षवत्॥ ११</a-v></p>
<p id="7.3.12"><a-v>अथ प्रीतो महातेजाः सेन्द्रैः सुरगणैः सह।</a-v><a-v>गत्वा तस्याश्रमपदं ब्रह्मेदं वाक्यमब्रवीत्॥ १२</a-v></p>
<p id="7.3.13"><a-v>परितुष्टोऽस्मि ते वत्स कर्मणानेन सुव्रत।</a-v><a-v>वरं वृणीष्व भद्रं ते वरार्हस्त्वं हि मे मतः॥ १३</a-v></p>
<p id="7.3.14"><a-v>अथाब्रवीद्वैश्रवणः पितामहमुपस्थितम्।</a-v><a-v>भगवँल्लोकपालत्वमिच्छेयं वित्तरक्षणम्॥ १४</a-v></p>
<p id="7.3.15"><a-v>ततोऽब्रवीद्वैश्रवणं परितुष्टेन चेतसा।</a-v><a-v>ब्रह्मा सुरगणैः सार्धं बाढमित्येव हृष्टवत्॥ १५</a-v></p>
<p id="7.3.16"><a-v>अहं हि लोकपालानां चतुर्थं स्रष्टुमुद्यतः।</a-v><a-v>यमेन्द्रवरुणानां हि पदं यत्तव चेप्सितम्॥ १६</a-v></p>
<p id="7.3.17"><a-v>तत्कृतं गच्छ धर्मज्ञ धनेशत्वमवाप्नुहि।</a-v><a-v>यमेन्द्रवरुणानां हि चतुर्थोऽद्य भविष्यसि॥ १७</a-v></p>
<p id="7.3.18"><a-v>एतच्च पुष्पकं नाम विमानं सूर्यसंनिभम्।</a-v><a-v>प्रतिगृह्णीष्व यानार्थं त्रिदशैः समतां व्रज॥ १८</a-v></p>
<p id="7.3.19"><a-v>स्वस्ति तेऽस्तु गमिष्यामः सर्व एव यथागतम्।</a-v><a-v>कृतकृत्या वयं तात दत्त्वा तव महावरम्॥ १९</a-v></p>
<p id="7.3.20"><a-v>गतेषु ब्रह्मपूर्वेषु देवेष्वथ नभस्तलम्।</a-v><a-v>धनेशः पितरं प्राह विनयात्प्रणतो वचः॥ २०</a-v></p>
<p id="7.3.21"><a-v>भगवँल्लब्धवानस्मि वरं कमलयोनितः।</a-v><a-v>निवासं न तु मे देवो विदधे स प्रजापतिः॥ २१</a-v></p>
<p id="7.3.22"><a-v>तत्पश्य भगवन्कंचिद्देशं वासाय नः प्रभो।</a-v><a-v>न च पीडा भवेद्यत्र प्राणिनो यस्य कस्यचित्॥ २२</a-v></p>
<p id="7.3.23"><a-v>एवमुक्तस्तु पुत्रेण विश्रवा मुनिपुंगवः।</a-v><a-v>वचनं प्राह धर्मज्ञ श्रूयतामिति धर्मवित्॥ २३</a-v></p>
<p id="7.3.24"><a-v>लङ्का नाम पुरी रम्या निर्मिता विश्वकर्मणा।</a-v><a-v>राक्षसानां निवासार्थं यथेन्द्रस्यामरावती॥ २४</a-v></p>
<p id="7.3.25"><a-v>रमणीया पुरी सा हि रुक्मवैदूर्यतोरणा।</a-v><a-v>राक्षसैः सा परित्यक्ता पुरा विष्णुभयार्दितैः।</a-v><a-v>शून्या रक्षोगणैः सर्वै रसातलतलं गतैः॥ २५</a-v></p>
<p id="7.3.26"><a-v>स त्वं तत्र निवासाय रोचयस्व मतिं स्वकाम्।</a-v><a-v>निर्दोषस्तत्र ते वासो न च बाधास्ति कस्यचित्॥ २६</a-v></p>
<p id="7.3.27"><a-v>एतच्छ्रुत्वा तु धर्मात्मा धर्मिष्ठं वचनं पितुः।</a-v><a-v>निवेशयामास तदा लङ्कां पर्वतमूर्धनि॥ २७</a-v></p>
<p id="7.3.28"><a-v>नैरृतानां सहस्रैस्तु हृष्टैः प्रमुदितैः सदा।</a-v><a-v>अचिरेणैककालेन संपूर्णा तस्य शासनात्॥ २८</a-v></p>
<p id="7.3.29"><a-v>अथ तत्रावसत्प्रीतो धर्मात्मा नैरृताधिपः।</a-v><a-v>समुद्रपरिधानायां लङ्कायां विश्रवात्मजः॥ २९</a-v></p>
<p id="7.3.30"><a-v>काले काले विनीतात्मा पुष्पकेण धनेश्वरः।</a-v><a-v>अभ्यगच्छत्सुसंहृष्टः पितरं मातरं च सः॥ ३०</a-v></p>
<p id="7.3.31"><a-v>स देवगन्धर्वगणैरभिष्टुत स्तथैव सिद्धैः सह चारणैरपि।</a-v><a-v>गभस्तिभिः सूर्य इवौजसा वृतः पितुः समीपं प्रययौ श्रिया वृतः॥ ३१</a-v></p>
<p><a-v>इति श्रीरामायणे उत्तरकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
