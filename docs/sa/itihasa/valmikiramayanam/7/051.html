<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/051.sxml"><a-title>वाल्मीकिरामायणम् उत्तरकाण्डम् ५१ सर्गः</a-title><a-meta>
<p>Unique Words: 161</p>
</a-meta><hr><a-sec><p id="7.51.1"><a-v>तत्र तां रजनीमुष्य गोमत्यां रघुनन्दनः।</a-v><a-v>प्रभाते पुनरुत्थाय लक्ष्मणः प्रययौ तदा॥ १</a-v></p>
<p id="7.51.2"><a-v>ततोऽर्धदिवसे प्राप्ते प्रविवेश महारथः।</a-v><a-v>अयोध्यां रत्नसंपूर्णां हृष्टपुष्टजनावृताम्॥ २</a-v></p>
<p id="7.51.3"><a-v>सौमित्रिस्तु परं दैन्यं जगाम सुमहामतिः।</a-v><a-v>रामपादौ समासाद्य वक्ष्यामि किमहं गतः॥ ३</a-v></p>
<p id="7.51.4"><a-v>तस्यैवं चिन्तयानस्य भवनं शशिसंनिभम्।</a-v><a-v>रामस्य परमोदारं पुरस्तात्समदृश्यत॥ ४</a-v></p>
<p id="7.51.5"><a-v>राज्ञस्तु भवनद्वारि सोऽवतीर्य नरोत्तमः।</a-v><a-v>अवाङ्मुखो दीनमनाः प्रविवेशानिवारितः॥ ५</a-v></p>
<p id="7.51.6"><a-v>स दृष्ट्वा राघवं दीनमासीनं परमासने।</a-v><a-v>नेत्राभ्यामश्रुपूर्णाभ्यां ददर्शाग्रजमग्रतः॥ ६</a-v></p>
<p id="7.51.7"><a-v>जग्राह चरणौ तस्य लक्ष्मणो दीनचेतनः।</a-v><a-v>उवाच दीनया वाचा प्राञ्जलिः सुसमाहितः॥ ७</a-v></p>
<p id="7.51.8"><a-v>आर्यस्याज्ञां पुरस्कृत्य विसृज्य जनकात्मजाम्।</a-v><a-v>गङ्गातीरे यथोद्दिष्टे वाल्मीकेराश्रमे शुभे।</a-v><a-v>पुनरस्म्यागतो वीर पादमूलमुपासितुम्॥ ८</a-v></p>
<p id="7.51.9"><a-v>मा शुचः पुरुषव्याघ्र कालस्य गतिरीदृशी।</a-v><a-v>त्वद्विधा न हि शोचन्ति सत्त्ववन्तो मनस्विनः॥ ९</a-v></p>
<p id="7.51.10"><a-v>सर्वे क्षयान्ता निचयाः पतनान्ताः समुच्छ्रयाः।</a-v><a-v>संयोगा विप्रयोगान्ता मरणान्तं च जीवितम्॥ १०</a-v></p>
<p id="7.51.11"><a-v>शक्तस्त्वमात्मनात्मानं विजेतुं मनसैव हि।</a-v><a-v>लोकान्सर्वांश्च काकुत्स्थ किं पुनर्दुःखमीदृशम्॥ ११</a-v></p>
<p id="7.51.12"><a-v>नेदृशेषु विमुह्यन्ति त्वद्विधाः पुरुषर्षभाः।</a-v><a-v>यदर्थं मैथिली त्यक्ता अपवादभयान्नृप॥ १२</a-v></p>
<p id="7.51.13"><a-v>स त्वं पुरुषशार्दूल धैर्येण सुसमाहितः।</a-v><a-v>त्यजेमां दुर्बलां बुद्धिं संतापं मा कुरुष्व ह॥ १३</a-v></p>
<p id="7.51.14"><a-v>एवमुक्तस्तु काकुत्स्थो लक्ष्मणेन महात्मना।</a-v><a-v>उवाच परया प्रीत्या सौमित्रिं मित्रवत्सलम्॥ १४</a-v></p>
<p id="7.51.15"><a-v>एवमेतन्नरश्रेष्ठ यथा वदसि लक्ष्मण।</a-v><a-v>परितोषश्च मे वीर मम कार्यानुशासने॥ १५</a-v></p>
<p id="7.51.16"><a-v>निर्वृतिश्च कृता सौम्य संतापश्च निराकृतः।</a-v><a-v>भवद्वाक्यैः सुमधुरैरनुनीतोऽस्मि लक्ष्मण॥ १६</a-v></p>
<p><a-v>इति श्रीरामायणे उत्तरकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
