<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/012.sxml"><a-title>वाल्मीकिरामायणम् उत्तरकाण्डम् १२ सर्गः</a-title><a-meta>
<p>Unique Words: 275</p>
</a-meta><hr><a-sec><p id="7.12.1"><a-v>राक्षसेन्द्रोऽभिषिक्तस्तु भ्रातृभ्यां सहितस्तदा।</a-v><a-v>ततः प्रदानं राक्षस्या भगिन्याः समचिन्तयत्॥ १</a-v></p>
<p id="7.12.2"><a-v>ददौ तां कालकेयाय दानवेन्द्राय राक्षसीम्।</a-v><a-v>स्वसां शूर्पणखां नाम विद्युज्जिह्वाय नामतः॥ २</a-v></p>
<p id="7.12.3"><a-v>अथ दत्त्वा स्वसारं स मृगयां पर्यटन्नृपः।</a-v><a-v>तत्रापश्यत्ततो राम मयं नाम दितेः सुतम्॥ ३</a-v></p>
<p id="7.12.4"><a-v>कन्यासहायं तं दृष्ट्वा दशग्रीवो निशाचरः।</a-v><a-v>अपृच्छत्को भवानेको निर्मनुष्य मृगे वने॥ ४</a-v></p>
<p id="7.12.5"><a-v>मयस्त्वथाब्रवीद्राम पृच्छन्तं तं निशाचरम्।</a-v><a-v>श्रूयतां सर्वमाख्यास्ये यथावृत्तमिदं मम॥ ५</a-v></p>
<p id="7.12.6"><a-v>हेमा नामाप्सरास्तात श्रुतपूर्वा यदि त्वया।</a-v><a-v>दैवतैर्मम सा दत्ता पौलोमीव शतक्रतोः॥ ६</a-v></p>
<p id="7.12.7"><a-v>तस्यां सक्तमनास्तात पञ्चवर्षशतान्यहम्।</a-v><a-v>सा च दैवतकार्येण गता वर्षं चतुर्दशम्॥ ७</a-v></p>
<p id="7.12.8"><a-v>तस्याः कृते च हेमायाः सर्वं हेमपुरं मया।</a-v><a-v>वज्रवैदूर्यचित्रं च मायया निर्मितं तदा॥ ८</a-v></p>
<p id="7.12.9"><a-v>तत्राहमरतिं विन्दंस्तया हीनः सुदुःखितः।</a-v><a-v>तस्मात्पुराद्दुहितरं गृहीत्वा वनमागतः॥ ९</a-v></p>
<p id="7.12.10"><a-v>इयं ममात्मजा राजंस्तस्याः कुक्षौ विवर्धिता।</a-v><a-v>भर्तारमनया सार्धमस्याः प्राप्तोऽस्मि मार्गितुम्॥ १०</a-v></p>
<p id="7.12.11"><a-v>कन्यापितृत्वं दुःखं हि नराणां मानकाङ्क्षिणाम्।</a-v><a-v>कन्या हि द्वे कुले नित्यं संशये स्थाप्य तिष्ठति॥ ११</a-v></p>
<p id="7.12.12"><a-v>द्वौ सुतौ तु मम त्वस्यां भार्यायां संबभूवतुः।</a-v><a-v>मायावी प्रथमस्तात दुन्दुभिस्तदनन्तरम्॥ १२</a-v></p>
<p id="7.12.13"><a-v>एतत्ते सर्वमाख्यातं याथातथ्येन पृच्छतः।</a-v><a-v>त्वामिदानीं कथं तात जानीयां को भवानिति॥ १३</a-v></p>
<p id="7.12.14"><a-v>एवमुक्तो राक्षसेन्द्रो विनीतमिदमब्रवीत्।</a-v><a-v>अहं पौलस्त्यतनयो दशग्रीवश्च नामतः॥ १४</a-v></p>
<p id="7.12.15"><a-v>ब्रह्मर्षेस्तं सुतं ज्ञात्वा मयो हर्षमुपागतः।</a-v><a-v>दातुं दुहितरं तस्य रोचयामास तत्र वै॥ १५</a-v></p>
<p id="7.12.16"><a-v>प्रहसन्प्राह दैत्येन्द्रो राक्षसेन्द्रमिदं वचः।</a-v><a-v>इयं ममात्मजा राजन्हेमयाप्सरसा धृता।</a-v><a-v>कन्या मन्दोदरी नाम पत्न्यर्थं प्रतिगृह्यताम्॥ १६</a-v></p>
<p id="7.12.17"><a-v>बाढमित्येव तं राम दशग्रीवोऽभ्यभाषत।</a-v><a-v>प्रज्वाल्य तत्र चैवाग्निमकरोत्पाणिसंग्रहम्॥ १७</a-v></p>
<p id="7.12.18"><a-v>न हि तस्य मयो राम शापाभिज्ञस्तपोधनात्।</a-v><a-v>विदित्वा तेन सा दत्ता तस्य पैतामहं कुलम्॥ १८</a-v></p>
<p id="7.12.19"><a-v>अमोघां तस्य शक्तिं च प्रददौ परमाद्भुताम्।</a-v><a-v>परेण तपसा लब्धां जघ्निवाँल्लक्ष्मणं यया॥ १९</a-v></p>
<p id="7.12.20"><a-v>एवं स कृतदारो वै लङ्कायामीश्वरः प्रभुः।</a-v><a-v>गत्वा तु नगरं भार्ये भ्रातृभ्यां समुदावहत्॥ २०</a-v></p>
<p id="7.12.21"><a-v>वैरोचनस्य दौहित्रीं वज्रज्वालेति नामतः।</a-v><a-v>तां भार्यां कुम्भकर्णस्य रावणः समुदावहत्॥ २१</a-v></p>
<p id="7.12.22"><a-v>गन्धर्वराजस्य सुतां शैलूषस्य महात्मनः।</a-v><a-v>सरमां नाम धर्मज्ञो लेभे भार्यां विभीषणः॥ २२</a-v></p>
<p id="7.12.23"><a-v>तीरे तु सरसः सा वै संजज्ञे मानसस्य च।</a-v><a-v>मानसं च सरस्तात ववृधे जलदागमे॥ २३</a-v></p>
<p id="7.12.24"><a-v>मात्रा तु तस्याः कन्यायाः स्नेहेनाक्रन्दितं वचः।</a-v><a-v>सरो मा वर्धतेत्युक्तं ततः सा सरमाभवत्॥ २४</a-v></p>
<p id="7.12.25"><a-v>एवं ते कृतदारा वै रेमिरे तत्र राक्षसाः।</a-v><a-v>स्वां स्वां भार्यामुपादाय गन्धर्वा इव नन्दने॥ २५</a-v></p>
<p id="7.12.26"><a-v>ततो मन्दोदरी पुत्रं मेघनादमसूयत।</a-v><a-v>स एष इन्द्रजिन्नाम युष्माभिरभिधीयते॥ २६</a-v></p>
<p id="7.12.27"><a-v>जातमात्रेण हि पुरा तेन राक्षससूनुना।</a-v><a-v>रुदता सुमहान्मुक्तो नादो जलधरोपमः॥ २७</a-v></p>
<p id="7.12.28"><a-v>जडीकृतायां लङ्कायां तेन नादेन तस्य वै।</a-v><a-v>पिता तस्याकरोन्नाम मेघनाद इति स्वयम्॥ २८</a-v></p>
<p id="7.12.29"><a-v>सोऽवर्धत तदा राम रावणान्तःपुरे शुभे।</a-v><a-v>रक्ष्यमाणो वरस्त्रीभिश्छन्नः काष्ठैरिवानलः॥ २९</a-v></p>
<p><a-v>इति श्रीरामायणे उत्तरकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
