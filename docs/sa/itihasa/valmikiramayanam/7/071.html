<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/071.sxml"><a-title>वाल्मीकिरामायणम् उत्तरकाण्डम् ७१ सर्गः</a-title><a-meta>
<p>Unique Words: 172</p>
</a-meta><hr><a-sec><p id="7.71.1"><a-v>एतदाख्याय रामाय महर्षिः कुम्भसंभवः।</a-v><a-v>अस्यामेवापरं वाक्यं कथायामुपचक्रमे॥ १</a-v></p>
<p id="7.71.2"><a-v>ततः स दण्डः काकुत्स्थ बहुवर्षगणायुतम्।</a-v><a-v>अकरोत्तत्र मन्दात्मा राज्यं निहतकण्टकम्॥ २</a-v></p>
<p id="7.71.3"><a-v>अथ काले तु कस्मिंश्चिद्राजा भार्गवमाश्रमम्।</a-v><a-v>रमणीयमुपाक्रामच्चैत्रे मासि मनोरमे॥ ३</a-v></p>
<p id="7.71.4"><a-v>तत्र भार्गवकन्यां स रूपेणाप्रतिमां भुवि।</a-v><a-v>विचरन्तीं वनोद्देशे दण्डोऽपश्यदनुत्तमाम्॥ ४</a-v></p>
<p id="7.71.5"><a-v>स दृष्ट्वा तां सुदुर्मेधा अनङ्गशरपीडितः।</a-v><a-v>अभिगम्य सुसंविग्नः कन्यां वचनमब्रवीत्॥ ५</a-v></p>
<p id="7.71.6"><a-v>कुतस्त्वमसि सुश्रोणि कस्य वासि सुता शुभे।</a-v><a-v>पीडितोऽहमनङ्गेन पृच्छामि त्वां सुमध्यमे॥ ६</a-v></p>
<p id="7.71.7"><a-v>तस्य त्वेवं ब्रुवाणस्य मोहोन्मत्तस्य कामिनः।</a-v><a-v>भार्गवी प्रत्युवाचेदं वचः सानुनयं नृपम्॥ ७</a-v></p>
<p id="7.71.8"><a-v>भार्गवस्य सुतां विद्धि देवस्याक्लिष्टकर्मणः।</a-v><a-v>अरजां नाम राजेन्द्र ज्येष्ठामाश्रमवासिनीम्॥ ८</a-v></p>
<p id="7.71.9"><a-v>गुरुः पिता मे राजेन्द्र त्वं च शिष्यो महात्मनः।</a-v><a-v>व्यसनं सुमहत्क्रुद्धः स ते दद्यान्महातपाः॥ ९</a-v></p>
<p id="7.71.10"><a-v>यदि वात्र मया कार्यं धर्मदृष्टेन सत्पथा।</a-v><a-v>वरयस्व नृप श्रेष्ठ पितरं मे महाद्युतिम्॥ १०</a-v></p>
<p id="7.71.11"><a-v>अन्यथा तु फलं तुभ्यं भवेद्घोराभिसंहितम्।</a-v><a-v>क्रोधेन हि पिता मेऽसौ त्रैलोक्यमपि निर्दहेत्॥ ११</a-v></p>
<p id="7.71.12"><a-v>एवं ब्रुवाणामरजां दण्डः कामशरार्दितः।</a-v><a-v>प्रत्युवाच मदोन्मत्तः शिरस्याधाय सोऽञ्जलिम्॥ १२</a-v></p>
<p id="7.71.13"><a-v>प्रसादं कुरु सुश्रोणि न कालं क्षेप्तुमर्हसि।</a-v><a-v>त्वत्कृते हि मम प्राणा विदीर्यन्ते शुभानने॥ १३</a-v></p>
<p id="7.71.14"><a-v>त्वां प्राप्य हि वधो वापि पापं वापि सुदारुणम्।</a-v><a-v>भक्तं भजस्व मां भीरु भजमानं सुविह्वलम्॥ १४</a-v></p>
<p id="7.71.15"><a-v>एवमुक्त्वा तु तां कन्यां दोर्भ्यां गृह्य बलाद्बली।</a-v><a-v>विस्फुरन्तीं यथाकामं मैथुनायोपचक्रमे॥ १५</a-v></p>
<p id="7.71.16"><a-v>तमनर्थं महाघोरं दण्डः कृत्वा सुदारुणम्।</a-v><a-v>नगरं प्रययौ चाशु मधुमन्तमनुत्तमम्॥ १६</a-v></p>
<p id="7.71.17"><a-v>अरजापि रुदन्ती सा आश्रमस्याविदूरतः।</a-v><a-v>प्रतीक्षते सुसंत्रस्ता पितरं देवसंनिभम्॥ १७</a-v></p>
<p><a-v>इति श्रीरामायणे उत्तरकाण्डे एकसप्ततितमः सर्गः ॥ ७१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
