<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १०० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/100.sxml"><a-title>वाल्मीकिरामायणम् उत्तरकाण्डम् १०० सर्गः</a-title><a-meta>
<p>Unique Words: 241</p>
</a-meta><hr><a-sec><p id="7.100.1"><a-v>अध्यर्धयोजनं गत्वा नदीं पश्चान्मुखाश्रिताम्।</a-v><a-v>सरयूं पुण्यसलिलां ददर्श रघुनन्दनः॥ १</a-v></p>
<p id="7.100.2"><a-v>अथ तस्मिन्मुहूर्ते तु ब्रह्मा लोकपितामहः।</a-v><a-v>सर्वैः परिवृतो देवैरृषिभिश्च महात्मभिः॥ २</a-v></p>
<p id="7.100.3"><a-v>आययौ यत्र काकुत्स्थः स्वर्गाय समुपस्थितः।</a-v><a-v>विमानशतकोटीभिर्दिव्याभिरभिसंवृतः॥ ३</a-v></p>
<p id="7.100.4"><a-v>पपात पुष्पवृष्टिश्च वायुमुक्ता महौघवत्॥ ४</a-v></p>
<p id="7.100.5"><a-v>तस्मिंस्तूर्यशताकीर्णे गन्धर्वाप्सरसंकुले।</a-v><a-v>सरयूसलिलं रामः पद्भ्यां समुपचक्रमे॥ ५</a-v></p>
<p id="7.100.6"><a-v>ततः पितामहो वाणीमन्तरिक्षादभाषत।</a-v><a-v>आगच्छ विष्णो भद्रं ते दिष्ट्या प्राप्तोऽसि राघव॥ ६</a-v></p>
<p id="7.100.7"><a-v>भ्रातृभिः सह देवाभैः प्रविशस्व स्वकां तनुम्।</a-v><a-v>वैष्णवीं तां महातेजस्तदाकाशं सनातनम्॥ ७</a-v></p>
<p id="7.100.8"><a-v>त्वं हि लोकगतिर्देव न त्वां केचित्प्रजानते।</a-v><a-v>ऋते मायां विशालाक्ष तव पूर्वपरिग्रहाम्॥ ८</a-v></p>
<p id="7.100.9"><a-v>त्वमचिन्त्यं महद्भूतमक्षयं सर्वसंग्रहम्।</a-v><a-v>यामिच्छसि महातेजस्तां तनुं प्रविश स्वयम्॥ ९</a-v></p>
<p id="7.100.10"><a-v>पितामहवचः श्रुत्वा विनिश्चित्य महामतिः।</a-v><a-v>विवेश वैष्णवं तेजः सशरीरः सहानुजः॥ १०</a-v></p>
<p id="7.100.11"><a-v>ततो विष्णुगतं देवं पूजयन्ति स्म देवताः।</a-v><a-v>साध्या मरुद्गणाश्चैव सेन्द्राः साग्निपुरोगमाः॥ ११</a-v></p>
<p id="7.100.12"><a-v>ये च दिव्या ऋषिगणा गन्धर्वाप्सरसश्च याः।</a-v><a-v>सुपर्णनागयक्षाश्च दैत्यदानवराक्षसाः॥ १२</a-v></p>
<p id="7.100.13"><a-v>सर्वं हृष्टं प्रमुदितं सर्वं पूर्णमनोरथम्।</a-v><a-v>साधु साध्विति तत्सर्वं त्रिदिवं गतकल्मषम्॥ १३</a-v></p>
<p id="7.100.14"><a-v>अथ विष्णुर्महातेजाः पितामहमुवाच ह।</a-v><a-v>एषां लोकाञ्जनौघानां दातुमर्हसि सुव्रत॥ १४</a-v></p>
<p id="7.100.15"><a-v>इमे हि सर्वे स्नेहान्मामनुयाता मनस्विनः।</a-v><a-v>भक्ता भाजयितव्याश्च त्यक्तात्मानश्च मत्कृते॥ १५</a-v></p>
<p id="7.100.16"><a-v>तच्छ्रुत्वा विष्णुवचनं ब्रह्मा लोकगुरुः प्रभुः।</a-v><a-v>लोकान्सान्तानिकान्नाम यास्यन्तीमे समागताः॥ १६</a-v></p>
<p id="7.100.17"><a-v>यच्च तिर्यग्गतं किंचिद्राममेवानुचिन्तयत्।</a-v><a-v>प्राणांस्त्यक्ष्यति भक्त्या वै संताने तु निवत्स्यति।</a-v><a-v>सर्वैरेव गुणैर्युक्ते ब्रह्मलोकादनन्तरे॥ १७</a-v></p>
<p id="7.100.18"><a-v>वानराश्च स्वकां योनिमृक्षाश्चैव तथा ययुः॥ १८</a-v></p>
<p id="7.100.19"><a-v>येभ्यो विनिःसृता ये ये सुरादिभ्यः सुसंभवाः।</a-v><a-v>ऋषिभ्यो नागयक्षेभ्यस्तांस्तानेव प्रपेदिरे॥ १९</a-v></p>
<p id="7.100.20"><a-v>तथोक्तवति देवेशे गोप्रतारमुपागताः।</a-v><a-v>भेजिरे सरयूं सर्वे हर्षपूर्णाश्रुविक्लवाः॥ २०</a-v></p>
<p id="7.100.21"><a-v>अवगाह्य जलं यो यः प्राणी ह्यासीत्प्रहृष्टवत्।</a-v><a-v>मानुषं देहमुत्सृज्य विमानं सोऽध्यरोहत॥ २१</a-v></p>
<p id="7.100.22"><a-v>तिर्यग्योनिगताश्चापि संप्राप्ताः सरयूजलम्।</a-v><a-v>दिव्या दिव्येन वपुषा देवा दीप्ता इवाभवन्॥ २२</a-v></p>
<p id="7.100.23"><a-v>गत्वा तु सरयूतोयं स्थावराणि चराणि च।</a-v><a-v>प्राप्य तत्तोयविक्लेदं देवलोकमुपागमन्॥ २३</a-v></p>
<p id="7.100.24"><a-v>देवानां यस्य या योनिर्वानरा ऋष्कराक्षसाः।</a-v><a-v>तामेव विविशुः सर्वे देहान्निक्षिप्य चाम्भसि॥ २४</a-v></p>
<p id="7.100.25"><a-v>तथा स्वर्गगतं सर्वं कृत्वा लोकगुरुर्दिवम्।</a-v><a-v>जगाम त्रिदशैः सार्धं हृष्टैर्हृष्टो महामतिः॥ २५</a-v></p>
<p id="7.100.26"><a-v>एतावदेव आख्यानं सोत्तरं ब्रह्मपूजितम्।</a-v><a-v>रामायणमिति ख्यातं मुख्यं वाल्मीकिना कृतम्॥ २६</a-v></p>
<p><a-v>इति श्रीरामायणे उत्तरकाण्डे शततमः सर्गः ॥ १००</a-v></p>
<p><a-v>॥ समाप्तं उत्तरकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
