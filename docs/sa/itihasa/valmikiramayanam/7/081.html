<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/081.sxml"><a-title>वाल्मीकिरामायणम् उत्तरकाण्डम् ८१ सर्गः</a-title><a-meta>
<p>Unique Words: 223</p>
</a-meta><hr><a-sec><p id="7.81.1"><a-v>तथोक्तवति रामे तु तस्य जन्म तदद्भुतम्।</a-v><a-v>उवाच लक्ष्मणो भूयो भरतश्च महायशाः॥ १</a-v></p>
<p id="7.81.2"><a-v>सा प्रिया सोमपुत्रस्य संवत्सरमथोषिता।</a-v><a-v>अकरोत्किं नरश्रेष्ठ तत्त्वं शंसितुमर्हसि॥ २</a-v></p>
<p id="7.81.3"><a-v>तयोस्तद्वाक्यमाधुर्यं निशम्य परिपृच्छतोः।</a-v><a-v>रामः पुनरुवाचेमां प्रजापतिसुते कथाम्॥ ३</a-v></p>
<p id="7.81.4"><a-v>पुरुषत्वं गते शूरे बुधः परमबुद्धिमान्।</a-v><a-v>संवर्तं परमोदारमाजुहाव महायशाः॥ ४</a-v></p>
<p id="7.81.5"><a-v>च्यवनं भृगुपुत्रं च मुनिं चारिष्टनेमिनम्।</a-v><a-v>प्रमोदनं मोदकरं ततो दुर्वाससं मुनिम्॥ ५</a-v></p>
<p id="7.81.6"><a-v>एतान्सर्वान्समानीय वाक्यज्ञस्तत्त्वदर्शिनः।</a-v><a-v>उवाच सर्वान्सुहृदो धैर्येण सुसमाहितः॥ ६</a-v></p>
<p id="7.81.7"><a-v>अयं राजा महाबाहुः कर्दमस्य इलः सुतः।</a-v><a-v>जानीतैनं यथा भूतं श्रेयो ह्यस्य विधीयताम्॥ ७</a-v></p>
<p id="7.81.8"><a-v>तेषां संवदतामेव तमाश्रममुपागमत्।</a-v><a-v>कर्दमः सुमहातेजा द्विजैः सह महात्मभिः॥ ८</a-v></p>
<p id="7.81.9"><a-v>पुलस्त्यश्च क्रतुश्चैव वषट्कारस्तथैव च।</a-v><a-v>ओंकारश्च महातेजास्तमाश्रममुपागमन्॥ ९</a-v></p>
<p id="7.81.10"><a-v>ते सर्वे हृष्टमनसः परस्परसमागमे।</a-v><a-v>हितैषिणो बाह्लि पतेः पृथग्वाक्यमथाब्रुवन्॥ १०</a-v></p>
<p id="7.81.11"><a-v>कर्दमस्त्वब्रवीद्वाक्यं सुतार्थं परमं हितम्।</a-v><a-v>द्विजाः शृणुत मद्वाक्यं यच्छ्रेयः पार्थिवस्य हि॥ ११</a-v></p>
<p id="7.81.12"><a-v>नान्यं पश्यामि भैषज्यमन्तरेण वृषध्वजम्।</a-v><a-v>नाश्वमेधात्परो यज्ञः प्रियश्चैव महात्मनः॥ १२</a-v></p>
<p id="7.81.13"><a-v>तस्माद्यजामहे सर्वे पार्थिवार्थे दुरासदम्।</a-v><a-v>कर्दमेनैवमुक्तास्तु सर्व एव द्विजर्षभाः।</a-v><a-v>रोचयन्ति स्म तं यज्ञं रुद्रस्याराधनं प्रति॥ १३</a-v></p>
<p id="7.81.14"><a-v>संवर्तस्य तु राजर्षिः शिष्यः परपुरंजयः।</a-v><a-v>मरुत्त इति विख्यातस्तं यज्ञं समुपाहरत्॥ १४</a-v></p>
<p id="7.81.15"><a-v>ततो यज्ञो महानासीद्बुधाश्रमसमीपतः।</a-v><a-v>रुद्रश्च परमं तोषमाजगाम महायशाः॥ १५</a-v></p>
<p id="7.81.16"><a-v>अथ यज्ञसमाप्तौ तु प्रीतः परमया मुदा।</a-v><a-v>उमापतिर्द्विजान्सर्वानुवाचेदमिलां प्रति॥ १६</a-v></p>
<p id="7.81.17"><a-v>प्रीतोऽस्मि हयमेधेन भक्त्या च द्विजसत्तमाः।</a-v><a-v>अस्य बाह्लिपतेश्चैव किं करोमि प्रियं शुभम्॥ १७</a-v></p>
<p id="7.81.18"><a-v>तथा वदति देवेशे द्विजास्ते सुसमाहिताः।</a-v><a-v>प्रसादयन्ति देवेशं यथा स्यात्पुरुषस्त्विला॥ १८</a-v></p>
<p id="7.81.19"><a-v>ततः प्रीतमना रुद्रः पुरुषत्वं ददौ पुनः।</a-v><a-v>इलायै सुमहातेजा दत्त्वा चान्तरधीयत॥ १९</a-v></p>
<p id="7.81.20"><a-v>निवृत्ते हयमेधे तु गते चादर्शनं हरे।</a-v><a-v>यथागतं द्विजाः सर्वे अगच्छन्दीर्घदर्शिनः॥ २०</a-v></p>
<p id="7.81.21"><a-v>राजा तु बाह्लिमुत्सृज्य मध्यदेशे ह्यनुत्तमम्।</a-v><a-v>निवेशयामास पुरं प्रतिष्ठानं यशस्करम्॥ २१</a-v></p>
<p id="7.81.22"><a-v>शशबिन्दुस्तु राजासीद्बाह्ल्यां परपुरंजयः।</a-v><a-v>प्रतिष्ठान इलो राजा प्रजापतिसुतो बली॥ २२</a-v></p>
<p id="7.81.23"><a-v>स काले प्राप्तवाँल्लोकमिलो ब्राह्ममनुत्तमम्।</a-v><a-v>ऐलः पुरूरवा राजा प्रतिष्ठानमवाप्तवान्॥ २३</a-v></p>
<p id="7.81.24"><a-v>ईदृशो ह्यश्वमेधस्य प्रभावः पुरुषर्षभौ।</a-v><a-v>स्त्रीभूतः पौरुषं लेभे यच्चान्यदपि दुर्लभम्॥ २४</a-v></p>
<p><a-v>इति श्रीरामायणे उत्तरकाण्डे एकाशीतितमः सर्गः ॥ ८१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
