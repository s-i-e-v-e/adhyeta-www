<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/043.sxml"><a-title>वाल्मीकिरामायणम् उत्तरकाण्डम् ४३ सर्गः</a-title><a-meta>
<p>Unique Words: 167</p>
</a-meta><hr><a-sec><p id="7.43.1"><a-v>विसृज्य तु सुहृद्वर्गं बुद्ध्या निश्चित्य राघवः।</a-v><a-v>समीपे द्वाःस्थमासीनमिदं वचनमब्रवीत्॥ १</a-v></p>
<p id="7.43.2"><a-v>शीघ्रमानय सौमित्रिं लक्ष्मणं शुभलक्षणम्।</a-v><a-v>भरतं च महाबाहुं शत्रुघ्नं चापराजितम्॥ २</a-v></p>
<p id="7.43.3"><a-v>रामस्य भाषितं श्रुत्वा द्वाःस्थो मूर्ध्नि कृताञ्जलिः।</a-v><a-v>लक्ष्मणस्य गृहं गत्वा प्रविवेशानिवारितः॥ ३</a-v></p>
<p id="7.43.4"><a-v>उवाच च तदा वाक्यं वर्धयित्वा कृताञ्जलिः।</a-v><a-v>द्रष्टुमिच्छति राजा त्वां गम्यतां तत्र मा चिरम्॥ ४</a-v></p>
<p id="7.43.5"><a-v>बाढमित्येव सौमित्रिः श्रुत्वा राघवशासनम्।</a-v><a-v>प्राद्रवद्रथमारुह्य राघवस्य निवेशनम्॥ ५</a-v></p>
<p id="7.43.6"><a-v>प्रयान्तं लक्ष्मणं दृष्ट्वा द्वाःस्थो भरतमन्तिकात्।</a-v><a-v>उवाच प्राञ्जलिर्वाक्यं राजा त्वां द्रष्टुमिच्छति॥ ६</a-v></p>
<p id="7.43.7"><a-v>भरतस्तु वचः श्रुत्वा द्वाःस्थाद्रामसमीरितम्।</a-v><a-v>उत्पपातासनात्तूर्णं पद्भ्यामेव ततोऽगमत्॥ ७</a-v></p>
<p id="7.43.8"><a-v>दृष्ट्वा प्रयान्तं भरतं त्वरमाणः कृताञ्जलिः।</a-v><a-v>शत्रुघ्नभवनं गत्वा ततो वाक्यं जगाद ह॥ ८</a-v></p>
<p id="7.43.9"><a-v>एह्यागच्छ रघुश्रेष्ठ राजा त्वां द्रष्टुमिच्छति।</a-v><a-v>गतो हि लक्ष्मणः पूर्वं भरतश्च महायशाः॥ ९</a-v></p>
<p id="7.43.10"><a-v>श्रुत्वा तु वचनं तस्य शत्रुघ्नो रामशासनम्।</a-v><a-v>शिरसा वन्द्य धरणीं प्रययौ यत्र राघवः॥ १०</a-v></p>
<p id="7.43.11"><a-v>कुमारानागताञ्श्रुत्वा चिन्ताव्याकुलितेन्द्रियः।</a-v><a-v>अवाक्शिरा दीनमना द्वाःस्थं वचनमब्रवीत्॥ ११</a-v></p>
<p id="7.43.12"><a-v>प्रवेशय कुमारांस्त्वं मत्समीपं त्वरान्वितः।</a-v><a-v>एतेषु जीवितं मह्यमेते प्राणा बहिश्चराः॥ १२</a-v></p>
<p id="7.43.13"><a-v>आज्ञप्तास्तु नरेन्द्रेण कुमाराः शुक्लवाससः।</a-v><a-v>प्रह्वाः प्राञ्जलयो भूत्वा विविशुस्ते समाहिताः॥ १३</a-v></p>
<p id="7.43.14"><a-v>ते तु दृष्ट्वा मुखं तस्य सग्रहं शशिनं यथा।</a-v><a-v>संध्यागतमिवादित्यं प्रभया परिवर्जितम्॥ १४</a-v></p>
<p id="7.43.15"><a-v>बाष्पपूर्णे च नयने दृष्ट्वा रामस्य धीमतः।</a-v><a-v>हतशोभं यथा पद्मं मुखं वीक्ष्य च तस्य ते॥ १५</a-v></p>
<p id="7.43.16"><a-v>ततोऽभिवाद्य त्वरिताः पादौ रामस्य मूर्धभिः।</a-v><a-v>तस्थुः समाहिताः सर्वे रामश्चाश्रूण्यवर्तयत्॥ १६</a-v></p>
<p id="7.43.17"><a-v>तान्परिष्वज्य बाहुभ्यामुत्थाप्य च महाभुजः।</a-v><a-v>आसनेष्वाध्वमित्युक्त्वा ततो वाक्यं जगाद ह॥ १७</a-v></p>
<p id="7.43.18"><a-v>भवन्तो मम सर्वस्वं भवन्तो मम जीवितम्।</a-v><a-v>भवद्भिश्च कृतं राज्यं पालयामि नरेश्वराः॥ १८</a-v></p>
<p id="7.43.19"><a-v>भवन्तः कृतशास्त्रार्था बुद्धौ च परिनिष्ठिताः।</a-v><a-v>संभूय च मदर्थोऽयमन्वेष्टव्यो नरेश्वराः॥ १९</a-v></p>
<p><a-v>इति श्रीरामायणे उत्तरकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
