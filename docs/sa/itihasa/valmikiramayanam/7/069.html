<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/069.sxml"><a-title>वाल्मीकिरामायणम् उत्तरकाण्डम् ६९ सर्गः</a-title><a-meta>
<p>Unique Words: 253</p>
</a-meta><hr><a-sec><p id="7.69.1"><a-v>भुक्त्वा तु भाषितं वाक्यं मम राम शुभाक्षरम्।</a-v><a-v>प्राञ्जलिः प्रत्युवाचेदं स स्वर्गी रघुनन्दन॥ १</a-v></p>
<p id="7.69.2"><a-v>शृणु ब्रह्मन्यथावृत्तं ममैतत्सुखदुःखयोः।</a-v><a-v>दुरतिक्रमणीयं हि यथा पृच्छसि मां द्विज॥ २</a-v></p>
<p id="7.69.3"><a-v>पुरा वैदर्भको राजा पिता मम महायशाः।</a-v><a-v>सुदेव इति विख्यातस्त्रिषु लोकेषु वीर्यवान्॥ ३</a-v></p>
<p id="7.69.4"><a-v>तस्य पुत्रद्वयं ब्रह्मन्द्वाभ्यां स्त्रीभ्यामजायत।</a-v><a-v>अहं श्वेत इति ख्यातो यवीयान्सुरथोऽभवत्॥ ४</a-v></p>
<p id="7.69.5"><a-v>ततः पितरि स्वर्याते पौरा मामभ्यषेचयन्।</a-v><a-v>तत्राहं कृतवान्राज्यं धर्मेण सुसमाहितः॥ ५</a-v></p>
<p id="7.69.6"><a-v>एवं वर्षसहस्राणि समतीतानि सुव्रत।</a-v><a-v>राज्यं कारयतो ब्रह्मन्प्रजा धर्मेण रक्षतः॥ ६</a-v></p>
<p id="7.69.7"><a-v>सोऽहं निमित्ते कस्मिंश्चिद्विज्ञातायुर्द्विजोत्तम।</a-v><a-v>कालधर्मं हृदि न्यस्य ततो वनमुपागमम्॥ ७</a-v></p>
<p id="7.69.8"><a-v>सोऽहं वनमिदं दुर्गं मृगपक्षिविवर्जितम्।</a-v><a-v>तपश्चर्तुं प्रविष्टोऽस्मि समीपे सरसः शुभे॥ ८</a-v></p>
<p id="7.69.9"><a-v>भ्रातरं सुरथं राज्ये अभिषिच्य नराधिपम्।</a-v><a-v>इदं सरः समासाद्य तपस्तप्तं मया चिरम्॥ ९</a-v></p>
<p id="7.69.10"><a-v>सोऽहं वर्षसहस्राणि तपस्त्रीणि महामुने।</a-v><a-v>तप्त्वा सुदुष्करं प्राप्तो ब्रह्मलोकमनुत्तमम्॥ १०</a-v></p>
<p id="7.69.11"><a-v>ततो मां स्वर्गसंस्थं वै क्षुत्पिपासे द्विजोत्तम।</a-v><a-v>बाधेते परमोदार ततोऽहं व्यथितेन्द्रियः॥ ११</a-v></p>
<p id="7.69.12"><a-v>गत्वा त्रिभुवणश्रेष्ठं पितामहमुवाच ह।</a-v><a-v>भगवन्ब्रह्मलोकोऽयं क्षुत्पिपासाविवर्जितः॥ १२</a-v></p>
<p id="7.69.13"><a-v>कस्येयं कर्मणः प्राप्तिः क्षुत्पिपासावशोऽस्मि यत्।</a-v><a-v>आहारः कश्च मे देव तन्मे ब्रूहि पितामह॥ १३</a-v></p>
<p id="7.69.14"><a-v>पितामहस्तु मामाह तवाहारः सुदेवज।</a-v><a-v>स्वादूनि स्वानि मांसानि तानि भक्षय नित्यशः॥ १४</a-v></p>
<p id="7.69.15"><a-v>स्वशरीरं त्वया पुष्टं कुर्वता तप उत्तमम्।</a-v><a-v>अनुप्तं रोहते श्वेत न कदाचिन्महामते॥ १५</a-v></p>
<p id="7.69.16"><a-v>दत्तं न तेऽस्ति सूक्ष्मोऽपि वने सत्त्वनिषेविते।</a-v><a-v>तेन स्वर्गगतो वत्स बाध्यसे क्षुत्पिपासया॥ १६</a-v></p>
<p id="7.69.17"><a-v>स त्वं सुपुष्टमाहारैः स्वशरीरमनुत्तमम्।</a-v><a-v>भक्षयस्वामृतरसं सा ते तृप्तिर्भविष्यति॥ १७</a-v></p>
<p id="7.69.18"><a-v>यदा तु तद्वनं श्वेत अगस्त्यः सुमहानृषिः।</a-v><a-v>आक्रमिष्यति दुर्धर्षस्तदा कृच्छाद्विमोक्ष्यसे॥ १८</a-v></p>
<p id="7.69.19"><a-v>स हि तारयितुं सौम्य शक्तः सुरगणानपि।</a-v><a-v>किं पुनस्त्वां महाबाहो क्षुत्पिपासावशं गतम्॥ १९</a-v></p>
<p id="7.69.20"><a-v>सोऽहं भगवतः श्रुत्वा देवदेवस्य निश्चयम्।</a-v><a-v>आहारं गर्हितं कुर्मि स्वशरीरं द्विजोत्तम॥ २०</a-v></p>
<p id="7.69.21"><a-v>बहून्वर्षगणान्ब्रह्मन्भुज्यमानमिदं मया।</a-v><a-v>क्षयं नाभ्येति ब्रह्मर्षे तृप्तिश्चापि ममोत्तमा॥ २१</a-v></p>
<p id="7.69.22"><a-v>तस्य मे कृच्छ्रभूतस्य कृच्छ्रादस्माद्विमोक्षय।</a-v><a-v>अन्येषामगतिर्ह्यत्र कुम्भयोनिमृते द्विजम्॥ २२</a-v></p>
<p id="7.69.23"><a-v>इदमाभरणं सौम्य तारणार्थं द्विजोत्तम।</a-v><a-v>प्रतिगृह्णीष्व ब्रह्मर्षे प्रसादं कर्तुमर्हसि॥ २३</a-v></p>
<p id="7.69.24"><a-v>तस्याहं स्वर्गिणो वाक्यं श्रुत्वा दुःखसमन्वितम्।</a-v><a-v>तारणायोपजग्राह तदाभरणमुत्तमम्॥ २४</a-v></p>
<p id="7.69.25"><a-v>मया प्रतिगृहीते तु तस्मिन्नाभरणे शुभे।</a-v><a-v>मानुषः पूर्वको देहो राजर्षेः स ननाश ह॥ २५</a-v></p>
<p id="7.69.26"><a-v>प्रनष्टे तु शरीरेऽसौ राजर्षिः परया मुदा।</a-v><a-v>तृप्तः प्रमुदितो राजा जगाम त्रिदिवं पुनः॥ २६</a-v></p>
<p id="7.69.27"><a-v>तेनेदं शक्रतुल्येन दिव्यमाभरणं मम।</a-v><a-v>तस्मिन्निमित्ते काकुत्स्थ दत्तमद्भुतदर्शनम्॥ २७</a-v></p>
<p><a-v>इति श्रीरामायणे उत्तरकाण्डे एकोनसप्ततितमः सर्गः ॥ ६९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
