<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/074.sxml"><a-title>वाल्मीकिरामायणम् उत्तरकाण्डम् ७४ सर्गः</a-title><a-meta>
<p>Unique Words: 182</p>
</a-meta><hr><a-sec><p id="7.74.1"><a-v>तच्छ्रुत्वा भाषितं तस्य रामस्याक्लिष्टकर्मणः।</a-v><a-v>द्वाःस्थः कुमारावाहूय राघवाय न्यवेदयत्॥ १</a-v></p>
<p id="7.74.2"><a-v>दृष्ट्वा तु राघवः प्राप्तौ प्रियौ भरतलक्ष्मणौ।</a-v><a-v>परिष्वज्य ततो रामो वाक्यमेतदुवाच ह॥ २</a-v></p>
<p id="7.74.3"><a-v>कृतं मया यथातथ्यं द्विजकार्यमनुत्तमम्।</a-v><a-v>धर्मसेतुमतो भूयः कर्तुमिच्छामि राघवौ॥ ३</a-v></p>
<p id="7.74.4"><a-v>युवाभ्यामात्मभूताभ्यां राजसूयमनुत्तमम्।</a-v><a-v>सहितो यष्टुमिच्छामि तत्र धर्मो हि शाश्वतः॥ ४</a-v></p>
<p id="7.74.5"><a-v>इष्ट्वा तु राजसूयेन मित्रः शत्रुनिबर्हणः।</a-v><a-v>सुहुतेन सुयज्ञेन वरुणत्वमुपागमत्॥ ५</a-v></p>
<p id="7.74.6"><a-v>सोमश्च राजसूयेन इष्ट्वा धर्मेण धर्मवित्।</a-v><a-v>प्राप्तश्च सर्वलोकानां कीर्तिं स्थानं च शाश्वतम्॥ ६</a-v></p>
<p id="7.74.7"><a-v>अस्मिन्नहनि यच्छ्रेयश्चिन्त्यतां तन्मया सह।</a-v><a-v>हितं चायति युक्तं च प्रयतौ वक्तुमर्हथ॥ ७</a-v></p>
<p id="7.74.8"><a-v>श्रुत्वा तु राघवस्यैतद्वाक्यं वाक्यविशारदः।</a-v><a-v>भरतः प्राञ्जलिर्भूत्वा वाक्यमेतदुवाच ह॥ ८</a-v></p>
<p id="7.74.9"><a-v>त्वयि धर्मः परः साधो त्वयि सर्वा वसुंधरा।</a-v><a-v>प्रतिष्ठिता महाबाहो यशश्चामितविक्रम॥ ९</a-v></p>
<p id="7.74.10"><a-v>महीपालाश्च सर्वे त्वां प्रजापतिमिवामराः।</a-v><a-v>निरीक्षन्ते महात्मानो लोकनाथं यथा वयम्॥ १०</a-v></p>
<p id="7.74.11"><a-v>प्रजाश्च पितृवद्राजन्पश्यन्ति त्वां महाबल।</a-v><a-v>पृथिव्यां गतिभूतोऽसि प्राणिनामपि राघव॥ ११</a-v></p>
<p id="7.74.12"><a-v>स त्वमेवंविधं यज्ञमाहर्तासि कथं नृप।</a-v><a-v>पृथिव्यां राजवंशानां विनाशो यत्र दृश्यते॥ १२</a-v></p>
<p id="7.74.13"><a-v>पृथिव्यां ये च पुरुषा राजन्पौरुषमागताः।</a-v><a-v>सर्वेषां भविता तत्र क्षयः सर्वान्तकोपमः॥ १३</a-v></p>
<p id="7.74.14"><a-v>स त्वं पुरुषशार्दूल गुणैरतुलविक्रम।</a-v><a-v>पृथिवीं नार्हसे हन्तुं वशे हि तव वर्तते॥ १४</a-v></p>
<p id="7.74.15"><a-v>भरतस्य तु तद्वाक्यं श्रुत्वामृतमयं यथा।</a-v><a-v>प्रहर्षमतुलं लेभे रामः सत्यपराक्रमः॥ १५</a-v></p>
<p id="7.74.16"><a-v>उवाच च शुभां वाणीं कैकेय्या नन्दिवर्धनम्।</a-v><a-v>प्रीतोऽस्मि परितुष्टोऽस्मि तवाद्य वचनेन हि॥ १६</a-v></p>
<p id="7.74.17"><a-v>इदं वचनमक्लीबं त्वया धर्मसमाहितम्।</a-v><a-v>व्याहृतं पुरुषव्याघ्र पृथिव्याः परिपालनम्॥ १७</a-v></p>
<p id="7.74.18"><a-v>एष तस्मादभिप्रायाद्राजसूयात्क्रतूत्तमात्।</a-v><a-v>निवर्तयामि धर्मज्ञ तव सुव्याहृतेन वै॥ १८</a-v></p>
<p id="7.74.19"><a-v>प्रजानां पालनं धर्मो राज्ञां यज्ञेन संमितः।</a-v><a-v>तस्माच्छृणोमि ते वाक्यं साधूक्तं सुसमाहितम्॥ १९</a-v></p>
<p><a-v>इति श्रीरामायणे उत्तरकाण्डे चतुस्सप्ततितमः सर्गः ॥ ७४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
