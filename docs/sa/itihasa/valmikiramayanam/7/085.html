<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/085.sxml"><a-title>वाल्मीकिरामायणम् उत्तरकाण्डम् ८५ सर्गः</a-title><a-meta>
<p>Unique Words: 213</p>
</a-meta><hr><a-sec><p id="7.85.1"><a-v>तौ रजन्यां प्रभातायां स्नातौ हुतहुताशनौ।</a-v><a-v>यथोक्तमृषिणा पूर्वं तत्र तत्राभ्यगायताम्॥ १</a-v></p>
<p id="7.85.2"><a-v>तां स शुश्राव काकुत्स्थः पूर्वचर्यां ततस्ततः।</a-v><a-v>अपूर्वां पाठ्य जातिं च गेयेन समलंकृताम्॥ २</a-v></p>
<p id="7.85.3"><a-v>प्रमाणैर्बहुभिर्बद्धां तन्त्रीलयसमन्विताम्।</a-v><a-v>बालाभ्यां राघवः श्रुत्वा कौतूहलपरोऽभवत्॥ ३</a-v></p>
<p id="7.85.4"><a-v>अथ कर्मान्तरे राजा समानीय महामुनीन्।</a-v><a-v>पार्थिवांश्च नरव्याघ्रः पण्डितान्नैगमांस्तथा॥ ४</a-v></p>
<p id="7.85.5"><a-v>पौराणिकाञ्शब्दवितो ये च वृद्धा द्विजातयः।</a-v><a-v>एतान्सर्वान्समानीय गातारौ समवेशयत्॥ ५</a-v></p>
<p id="7.85.6"><a-v>हृष्टा ऋषिगणास्तत्र पार्थिवाश्च महौजसः।</a-v><a-v>पिबन्त इव चक्षुर्भ्यां राजानं गायकौ च तौ॥ ६</a-v></p>
<p id="7.85.7"><a-v>परस्परमथोचुस्ते सर्व एव समं ततः।</a-v><a-v>उभौ रामस्य सदृशौ बिम्बाद्बिम्बमिवोद्धृतौ॥ ७</a-v></p>
<p id="7.85.8"><a-v>जटिलौ यदि न स्यातां न वल्कलधरौ यदि।</a-v><a-v>विशेषं नाधिगच्छामो गायतो राघवस्य च॥ ८</a-v></p>
<p id="7.85.9"><a-v>तेषां संवदतामेवं श्रोतॄणां हर्षवर्धनम्।</a-v><a-v>गेयं प्रचक्रतुस्तत्र तावुभौ मुनिदारकौ॥ ९</a-v></p>
<p id="7.85.10"><a-v>ततः प्रवृत्तं मधुरं गान्धर्वमतिमानुषम्।</a-v><a-v>न च तृप्तिं ययुः सर्वे श्रोतारो गेयसम्पदा॥ १०</a-v></p>
<p id="7.85.11"><a-v>प्रवृत्तमादितः पूर्वं सर्गान्नारददर्शनात्।</a-v><a-v>ततः प्रभृति सर्गांश्च यावद्विंशत्यगायताम्॥ ११</a-v></p>
<p id="7.85.12"><a-v>ततोऽपराह्णसमये राघवः समभाषत।</a-v><a-v>श्रुत्वा विंशतिसर्गांस्तान्भरतं भ्रातृवत्सलः॥ १२</a-v></p>
<p id="7.85.13"><a-v>अष्टादश सहस्राणि सुवर्णस्य महात्मनोः।</a-v><a-v>ददस्व शीघ्रं काकुत्स्थ बालयोर्मा वृथा श्रमः॥ १३</a-v></p>
<p id="7.85.14"><a-v>दीयमानं सुवर्णं तन्नागृह्णीतां कुशीलवौ।</a-v><a-v>ऊचतुश्च महात्मानौ किमनेनेति विस्मितौ॥ १४</a-v></p>
<p id="7.85.15"><a-v>वन्येन फलमूलेन निरतु स्वो वनौकसौ।</a-v><a-v>सुवर्णेन हिरण्येन किं करिष्यावहे वने॥ १५</a-v></p>
<p id="7.85.16"><a-v>तथा तयोः प्रब्रुवतोः कौतूहलसमन्विताः।</a-v><a-v>श्रोतारश्चैव रामश्च सर्व एव सुविस्मिताः॥ १६</a-v></p>
<p id="7.85.17"><a-v>तस्य चैवागमं रामः काव्यस्य श्रोतुमुत्सुकः।</a-v><a-v>पप्रच्छ तौ महातेजास्तावुभौ मुनिदारकौ॥ १७</a-v></p>
<p id="7.85.18"><a-v>किंप्रमाणमिदं काव्यं का प्रतिष्ठा महात्मनः।</a-v><a-v>कर्ता काव्यस्य महतः को वासौ मुनिपुंगवः॥ १८</a-v></p>
<p id="7.85.19"><a-v>पृच्छन्तं राघवं वाक्यमूचतुर्मुनिदारकौ।</a-v><a-v>वाल्मीकिर्भगवान्कर्ता संप्राप्तो यज्ञसंनिधिम्।</a-v><a-v>येनेदं चरितं तुभ्यमशेषं संप्रदर्शितम्॥ १९</a-v></p>
<p id="7.85.20"><a-v>आदिप्रभृति राजेन्द्र पञ्चसर्ग शतानि च।</a-v><a-v>प्रतिष्ठा जीवितं यावत्तावद्राजञ्शुभाशुभम्॥ २०</a-v></p>
<p id="7.85.21"><a-v>यदि बुद्धिः कृता राजञ्श्रवणाय महारथ।</a-v><a-v>कर्मान्तरे क्षणी हूतस्तच्छृणुष्व सहानुजः॥ २१</a-v></p>
<p id="7.85.22"><a-v>बाढमित्यब्रवीद्रामस्तौ चानुज्ञाप्य राघवम्।</a-v><a-v>प्रहृष्टौ जग्मतुर्वासं यत्रासौ मुनिपुंगवः॥ २२</a-v></p>
<p id="7.85.23"><a-v>रामोऽपि मुनिभिः सार्धं पार्थिवैश्च महात्मभिः।</a-v><a-v>श्रुत्वा तद्गीतमाधुर्यं कर्मशालामुपागमत्॥ २३</a-v></p>
<p><a-v>इति श्रीरामायणे उत्तरकाण्डे पञ्चाशीतितमः सर्गः ॥ ८५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
