<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/033.sxml"><a-title>वाल्मीकिरामायणम् उत्तरकाण्डम् ३३ सर्गः</a-title><a-meta>
<p>Unique Words: 219</p>
</a-meta><hr><a-sec><p id="7.33.1"><a-v>रावणग्रहणं तत्तु वायुग्रहणसंनिभम्।</a-v><a-v>ऋषिः पुलस्त्यः शुश्राव कथितं दिवि दैवतैः॥ १</a-v></p>
<p id="7.33.2"><a-v>ततः पुत्रसुतस्नेहात्कम्प्यमानो महाधृतिः।</a-v><a-v>माहिष्मतीपतिं द्रष्टुमाजगाम महानृषिः॥ २</a-v></p>
<p id="7.33.3"><a-v>स वायुमार्गमास्थाय वायुतुल्यगतिर्द्विजः।</a-v><a-v>पुरीं माहिष्मतीं प्राप्तो मनःसंतापविक्रमः॥ ३</a-v></p>
<p id="7.33.4"><a-v>सोऽमरावतिसंकाशां हृष्टपुष्टजनावृताम्।</a-v><a-v>प्रविवेश पुरीं ब्रह्मा इन्द्रस्येवामरावतीम्॥ ४</a-v></p>
<p id="7.33.5"><a-v>पादचारमिवादित्यं निष्पतन्तं सुदुर्दृशम्।</a-v><a-v>ततस्ते प्रत्यभिज्ञाय अर्जुनाय न्यवेदयन्॥ ५</a-v></p>
<p id="7.33.6"><a-v>पुलस्त्य इति तं श्रुत्वा वचनं हैहयाधिपः।</a-v><a-v>शिरस्यञ्जलिमुद्धृत्य प्रत्युद्गच्छद्द्विजोत्तमम्॥ ६</a-v></p>
<p id="7.33.7"><a-v>पुरोहितोऽस्य गृह्यार्घ्यं मधुपर्कं तथैव च।</a-v><a-v>पुरस्तात्प्रययौ राज्ञ इन्द्रस्येव बृहस्पतिः॥ ७</a-v></p>
<p id="7.33.8"><a-v>ततस्तमृषिमायान्तमुद्यन्तमिव भास्करम्।</a-v><a-v>अर्जुनो दृश्य संप्राप्तं ववन्देन्द्र इवेश्वरम्॥ ८</a-v></p>
<p id="7.33.9"><a-v>स तस्य मधुपर्कं च पाद्यमर्घ्यं च दापयन्।</a-v><a-v>पुलस्त्यमाह राजेन्द्रो हर्षगद्गदया गिरा॥ ९</a-v></p>
<p id="7.33.10"><a-v>अद्येयममरावत्या तुल्या माहिष्मती कृता।</a-v><a-v>अद्याहं तु द्विजेन्द्रेन्द्र यस्मात्पश्यामि दुर्दृशम्॥ १०</a-v></p>
<p id="7.33.11"><a-v>अद्य मे कुशलं देव अद्य मे कुलमुद्धृतम्।</a-v><a-v>यत्ते देवगणैर्वन्द्यौ वन्देऽहं चरणाविमौ॥ ११</a-v></p>
<p id="7.33.12"><a-v>इदं राज्यमिमे पुत्रा इमे दारा इमे वयम्।</a-v><a-v>ब्रह्मन्किं कुर्म किं कार्यमाज्ञापयतु नो भवान्॥ १२</a-v></p>
<p id="7.33.13"><a-v>तं धर्मेऽग्निषु भृत्येषु शिवं पृष्ट्वाथ पार्थिवम्।</a-v><a-v>पुलस्त्योवाच राजानं हैहयानां तदार्जुनम्॥ १३</a-v></p>
<p id="7.33.14"><a-v>राजेन्द्रामलपद्माक्षपूर्णचन्द्रनिभानन।</a-v><a-v>अतुलं ते बलं येन दशग्रीवस्त्वया जितः॥ १४</a-v></p>
<p id="7.33.15"><a-v>भयाद्यस्यावतिष्ठेतां निष्पन्दौ सागरानिलौ।</a-v><a-v>सोऽयमद्य त्वया बद्धः पौत्रो मेऽतीवदुर्जयः॥ १५</a-v></p>
<p id="7.33.16"><a-v>तत्पुत्रक यशः स्फीतं नाम विश्रावितं त्वया।</a-v><a-v>मद्वाक्याद्याच्यमानोऽद्य मुञ्च वत्स दशाननम्॥ १६</a-v></p>
<p id="7.33.17"><a-v>पुलस्त्याज्ञां स गृह्याथ अकिंचनवचोऽर्जुनः।</a-v><a-v>मुमोच पार्थिवेन्द्रेन्द्रो राक्षसेन्द्रं प्रहृष्टवत्॥ १७</a-v></p>
<p id="7.33.18"><a-v>स तं प्रमुक्त्वा त्रिदशारिमर्जुनः प्रपूज्य दिव्याभरणस्रगम्बरैः।</a-v><a-v>अहिंसाकं सख्यमुपेत्य साग्निकं प्रणम्य स ब्रह्मसुतं गृहं ययौ॥ १८</a-v></p>
<p id="7.33.19"><a-v>पुलस्त्येनापि संगम्य राक्षसेन्द्रः प्रतापवान्।</a-v><a-v>परिष्वङ्गकृतातिथ्यो लज्जमानो विसर्जितः॥ १९</a-v></p>
<p id="7.33.20"><a-v>पितामहसुतश्चापि पुलस्त्यो मुनिसत्तमः।</a-v><a-v>मोचयित्वा दशग्रीवं ब्रह्मलोकं जगाम सः॥ २०</a-v></p>
<p id="7.33.21"><a-v>एवं स रावणः प्राप्तः कार्तवीर्यात्तु धर्षणात्।</a-v><a-v>पुलस्त्यवचनाच्चापि पुनर्मोक्षमवाप्तवान्॥ २१</a-v></p>
<p id="7.33.22"><a-v>एवं बलिभ्यो बलिनः सन्ति राघवनन्दन।</a-v><a-v>नावज्ञा परतः कार्या य इच्छेच्छ्रेय आत्मनः॥ २२</a-v></p>
<p id="7.33.23"><a-v>ततः स राजा पिशिताशनानां सहस्रबाहोरुपलभ्य मैत्रीम्।</a-v><a-v>पुनर्नराणां कदनं चकार चचार सर्वां पृथिवीं च दर्पात्॥ २३</a-v></p>
<p><a-v>इति श्रीरामायणे उत्तरकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
