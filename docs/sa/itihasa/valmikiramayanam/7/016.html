<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/016.sxml"><a-title>वाल्मीकिरामायणम् उत्तरकाण्डम् १६ सर्गः</a-title><a-meta>
<p>Unique Words: 267</p>
</a-meta><hr><a-sec><p id="7.16.1"><a-v>स जित्वा भ्रातरं राम धनदं राक्षसाधिपः।</a-v><a-v>महासेनप्रसूतिं तु ययौ शरवणं ततः॥ १</a-v></p>
<p id="7.16.2"><a-v>अथापश्यद्दशग्रीवो रौक्मं शरवणं तदा।</a-v><a-v>गभस्तिजालसंवीतं द्वितीयमिव भास्करम्॥ २</a-v></p>
<p id="7.16.3"><a-v>पर्वतं स समासाद्य किंचिद्रम्यवनान्तरम्।</a-v><a-v>अपश्यत्पुष्पकं तत्र राम विष्टम्भितं दिवि॥ ३</a-v></p>
<p id="7.16.4"><a-v>विष्टब्धं पुष्पकं दृष्ट्वा कामगं ह्यगमं कृतम्।</a-v><a-v>राक्षसश्चिन्तयामास सचिवैस्तैः समावृतः॥ ४</a-v></p>
<p id="7.16.5"><a-v>किमिदं यन्निमित्तं मे न च गच्छति पुष्पकम्।</a-v><a-v>पर्वतस्योपरिस्थस्य कस्य कर्म त्विदं भवेत्॥ ५</a-v></p>
<p id="7.16.6"><a-v>ततोऽब्रवीद्दशग्रीवं मारीचो बुद्धिकोविदः।</a-v><a-v>नैतन्निष्कारणं राजन्पुष्पकोऽयं न गच्छति॥ ६</a-v></p>
<p id="7.16.7"><a-v>ततः पार्श्वमुपागम्य भवस्यानुचरो बली।</a-v><a-v>नन्दीश्वर उवाचेदं राक्षसेन्द्रमशङ्कितः॥ ७</a-v></p>
<p id="7.16.8"><a-v>निवर्तस्व दशग्रीव शैले क्रीडति शंकरः॥ ८</a-v></p>
<p id="7.16.9"><a-v>सुपर्णनागयक्षाणां दैत्यदानवरक्षसाम्।</a-v><a-v>प्राणिनामेव सर्वेषामगम्यः पर्वतः कृतः॥ ९</a-v></p>
<p id="7.16.10"><a-v>स रोषात्ताम्रनयनः पुष्पकादवरुह्य च।</a-v><a-v>कोऽयं शंकर इत्युक्त्वा शैलमूलमुपागमत्॥ १०</a-v></p>
<p id="7.16.11"><a-v>नन्दीश्वरमथापश्यदविदूरस्थितं प्रभुम्।</a-v><a-v>दीप्तं शूलमवष्टभ्य द्वितीयमिव शंकरम्॥ ११</a-v></p>
<p id="7.16.12"><a-v>स वानरमुखं दृष्ट्वा तमवज्ञाय राक्षसः।</a-v><a-v>प्रहासं मुमुचे मौर्ख्यात्सतोय इव तोयदः॥ १२</a-v></p>
<p id="7.16.13"><a-v>संक्रुद्धो भगवान्नन्दी शंकरस्यापरा तनुः।</a-v><a-v>अब्रवीद्राक्षसं तत्र दशग्रीवमुपस्थितम्॥ १३</a-v></p>
<p id="7.16.14"><a-v>यस्माद्वानरमूर्तिं मां दृष्ट्वा राक्षसदुर्मते।</a-v><a-v>मौर्ख्यात्त्वमवजानीषे परिहासं च मुञ्चसि॥ १४</a-v></p>
<p id="7.16.15"><a-v>तस्मान्मद्रूपसंयुक्ता मद्वीर्यसमतेजसः।</a-v><a-v>उत्पत्स्यन्ते वधार्थं हि कुलस्य तव वानराः॥ १५</a-v></p>
<p id="7.16.16"><a-v>किं त्विदानीं मया शक्यं कर्तुं यत्त्वां निशाचर।</a-v><a-v>न हन्तव्यो हतस्त्वं हि पूर्वमेव स्वकर्मभिः॥ १६</a-v></p>
<p id="7.16.17"><a-v>अचिन्तयित्वा स तदा नन्दिवाक्यं निशाचरः।</a-v><a-v>पर्वतं तं समासाद्य वाक्यमेतदुवाच ह॥ १७</a-v></p>
<p id="7.16.18"><a-v>पुष्पकस्य गतिश्छिन्ना यत्कृते मम गच्छतः।</a-v><a-v>तदेतच्छैलमुन्मूलं करोमि तव गोपते॥ १८</a-v></p>
<p id="7.16.19"><a-v>केन प्रभावेन भवस्तत्र क्रीडति राजवत्।</a-v><a-v>विज्ञातव्यं न जानीषे भयस्थानमुपस्थितम्॥ १९</a-v></p>
<p id="7.16.20"><a-v>एवमुक्त्वा ततो राजन्भुजान्प्रक्षिप्य पर्वते।</a-v><a-v>तोलयामास तं शैलं समृगव्यालपादपम्॥ २०</a-v></p>
<p id="7.16.21"><a-v>ततो राम महादेवः प्रहसन्वीक्ष्य तत्कृतम्।</a-v><a-v>पादाङ्गुष्ठेन तं शैलं पीडयामास लीलया॥ २१</a-v></p>
<p id="7.16.22"><a-v>ततस्ते पीडितास्तस्य शैलस्याधो गता भुजाः।</a-v><a-v>विस्मिताश्चाभवंस्तत्र सचिवास्तस्य रक्षसः॥ २२</a-v></p>
<p id="7.16.23"><a-v>रक्षसा तेन रोषाच्च भुजानां पीडनात्तथा।</a-v><a-v>मुक्तो विरावः सुमहांस्त्रैलोक्यं येन पूरितम्॥ २३</a-v></p>
<p id="7.16.24"><a-v>मानुषाः शब्दवित्रस्ता मेनिरे लोकसंक्षयम्।</a-v><a-v>देवताश्चापि संक्षुब्धाश्चलिताः स्वेषु कर्मसु॥ २४</a-v></p>
<p id="7.16.25"><a-v>ततः प्रीतो महादेवः शैलाग्रे विष्ठितस्तदा।</a-v><a-v>मुक्त्वा तस्य भुजान्राजन्प्राह वाक्यं दशाननम्॥ २५</a-v></p>
<p id="7.16.26"><a-v>प्रीतोऽस्मि तव वीर्याच्च शौण्डीर्याच्च निशाचर।</a-v><a-v>रवतो वेदना मुक्तः स्वरः परमदारुणः॥ २६</a-v></p>
<p id="7.16.27"><a-v>यस्माल्लोकत्रयं त्वेतद्रावितं भयमागतम्।</a-v><a-v>तस्मात्त्वं रावणो नाम नाम्ना तेन भविष्यसि॥ २७</a-v></p>
<p id="7.16.28"><a-v>देवता मानुषा यक्षा ये चान्ये जगतीतले।</a-v><a-v>एवं त्वामभिधास्यन्ति रावणं लोकरावणम्॥ २८</a-v></p>
<p id="7.16.29"><a-v>गच्छ पौलस्त्य विस्रब्धः पथा येन त्वमिच्छसि।</a-v><a-v>मया त्वमभ्यनुज्ञातो राक्षसाधिप गम्यताम्॥ २९</a-v></p>
<p id="7.16.30"><a-v>साक्षान्महेश्वरेणैवं कृतनामा स रावणः।</a-v><a-v>अभिवाद्य महादेवं विमानं तत्समारुहत्॥ ३०</a-v></p>
<p id="7.16.31"><a-v>ततो महीतले राम परिचक्राम रावणः।</a-v><a-v>क्षत्रियान्सुमहावीर्यान्बाधमानस्ततस्ततः॥ ३१</a-v></p>
<p><a-v>इति श्रीरामायणे उत्तरकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
