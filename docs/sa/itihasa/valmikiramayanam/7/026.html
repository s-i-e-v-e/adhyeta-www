<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/026.sxml"><a-title>वाल्मीकिरामायणम् उत्तरकाण्डम् २६ सर्गः</a-title><a-meta>
<p>Unique Words: 420</p>
</a-meta><hr><a-sec><p id="7.26.1"><a-v>स तु तत्र दशग्रीवः सह सैन्येन वीर्यवान्।</a-v><a-v>अस्तं प्राप्ते दिनकरे निवासं समरोचयत्॥ १</a-v></p>
<p id="7.26.2"><a-v>उदिते विमले चन्द्रे तुल्यपर्वतवर्चसि।</a-v><a-v>स ददर्श गुणांस्तत्र चन्द्रपादोपशोभितान्॥ २</a-v></p>
<p id="7.26.3"><a-v>कर्णिकारवनैर्दिव्यैः कदम्बगहनैस्तथा।</a-v><a-v>पद्मिनीभिश्च फुल्लाभिर्मन्दाकिन्या जलैरपि॥ ३</a-v></p>
<p id="7.26.4"><a-v>घण्टानामिव संनादः शुश्रुवे मधुरस्वनः।</a-v><a-v>अप्सरोगणसंघनां गायतां धनदालये॥ ४</a-v></p>
<p id="7.26.5"><a-v>पुष्पवर्षाणि मुञ्चन्तो नगाः पवनताडिताः।</a-v><a-v>शैलं तं वासयन्तीव मधुमाधवगन्धिनः॥ ५</a-v></p>
<p id="7.26.6"><a-v>मधुपुष्परजःपृक्तं गन्धमादाय पुष्कलम्।</a-v><a-v>प्रववौ वर्धयन्कामं रावणस्य सुखोऽनिलः॥ ६</a-v></p>
<p id="7.26.7"><a-v>गेयात्पुष्पसमृद्ध्या च शैत्याद्वायोर्गुणैर्गिरेः।</a-v><a-v>प्रवृत्तायां रजन्यां च चन्द्रस्योदयनेन च॥ ७</a-v></p>
<p id="7.26.8"><a-v>रावणः सुमहावीर्यः कामबाणवशं गतः।</a-v><a-v>विनिश्वस्य विनिश्वस्य शशिनं समवैक्षत॥ ८</a-v></p>
<p id="7.26.9"><a-v>एतस्मिन्नन्तरे तत्र दिव्यपुष्पविभूषिता।</a-v><a-v>सर्वाप्सरोवरा रम्भा पूर्णचन्द्रनिभानना॥ ९</a-v></p>
<p id="7.26.10"><a-v>कृतैर्विशेषकैरार्द्रैः षडर्तुकुसुमोत्सवैः।</a-v><a-v>नीलं सतोयमेघाभं वस्त्रं समवगुण्ठिता॥ १०</a-v></p>
<p id="7.26.11"><a-v>यस्य वक्त्रं शशिनिभं भ्रुवौ चापनिभे शुभे।</a-v><a-v>ऊरू करिकराकारौ करौ पल्लवकोमलौ।</a-v><a-v>सैन्यमध्येन गच्छन्ती रावणेनोपलक्षिता॥ ११</a-v></p>
<p id="7.26.12"><a-v>तां समुत्थाय रक्षेन्द्रः कामबाणबलार्दितः।</a-v><a-v>करे गृहीत्वा गच्छन्तीं स्मयमानोऽभ्यभाषत॥ १२</a-v></p>
<p id="7.26.13"><a-v>क्व गच्छसि वरारोहे कां सिद्धिं भजसे स्वयम्।</a-v><a-v>कस्याभ्युदयकालोऽयं यस्त्वां समुपभोक्ष्यते॥ १३</a-v></p>
<p id="7.26.14"><a-v>तवाननरसस्याद्य पद्मोत्पलसुगन्धिनः।</a-v><a-v>सुधामृतरसस्येव कोऽद्य तृप्तिं गमिष्यति॥ १४</a-v></p>
<p id="7.26.15"><a-v>स्वर्णकुम्भनिभौ पीनौ शुभौ भीरु निरन्तरौ।</a-v><a-v>कस्योरस्थलसंस्पर्शं दास्यतस्ते कुचाविमौ॥ १५</a-v></p>
<p id="7.26.16"><a-v>सुवर्णचक्रप्रतिमं स्वर्णदामचितं पृथु।</a-v><a-v>अध्यारोक्ष्यति कस्तेऽद्य स्वर्गं जघनरूपिणम्॥ १६</a-v></p>
<p id="7.26.17"><a-v>मद्विशिष्टः पुमान्कोऽन्यः शक्रो विष्णुरथाश्विनौ।</a-v><a-v>मामतीत्य हि यस्य त्वं यासि भीरु न शोभनम्॥ १७</a-v></p>
<p id="7.26.18"><a-v>विश्रम त्वं पृथुश्रोणि शिलातलमिदं शुभम्।</a-v><a-v>त्रैलोक्ये यः प्रभुश्चैव तुल्यो मम न विद्यते॥ १८</a-v></p>
<p id="7.26.19"><a-v>तदेष प्राञ्जलिः प्रह्वो याचते त्वां दशाननः।</a-v><a-v>यः प्रभुश्चापि भर्ता च त्रैलोक्यस्य भजस्व माम्॥ १९</a-v></p>
<p id="7.26.20"><a-v>एवमुक्ताब्रवीद्रम्भा वेपमाना कृताञ्जलिः।</a-v><a-v>प्रसीद नार्हसे वक्तुमीदृशं त्वं हि मे गुरुः॥ २०</a-v></p>
<p id="7.26.21"><a-v>अन्येभ्योऽपि त्वया रक्ष्या प्राप्नुयां धर्षणं यदि।</a-v><a-v>धर्मतश्च स्नुषा तेऽहं तत्त्वमेतद्ब्रवीमि ते॥ २१</a-v></p>
<p id="7.26.22"><a-v>अब्रवीत्तां दशग्रीवश्चरणाधोमुखीं स्थिताम्।</a-v><a-v>सुतस्य यदि मे भार्या ततस्त्वं मे स्नुषा भवेः॥ २२</a-v></p>
<p id="7.26.23"><a-v>बाढमित्येव सा रम्भा प्राह रावणमुत्तरम्।</a-v><a-v>धर्मतस्ते सुतस्याहं भार्या राक्षसपुंगव॥ २३</a-v></p>
<p id="7.26.24"><a-v>पुत्रः प्रियतरः प्राणैर्भ्रातुर्वैश्रवणस्य ते।</a-v><a-v>ख्यातो यस्त्रिषु लोकेषु नलकूबर इत्यसौ॥ २४</a-v></p>
<p id="7.26.25"><a-v>धर्मतो यो भवेद्विप्रः क्षत्रियो वीर्यतो भवेत्।</a-v><a-v>क्रोधाद्यश्च भवेदग्निः क्षान्त्या च वसुधासमः॥ २५</a-v></p>
<p id="7.26.26"><a-v>तस्यास्मि कृतसंकेता लोकपालसुतस्य वै।</a-v><a-v>तमुद्दिश्य च मे सर्वं विभूषणमिदं कृतम्॥ २६</a-v></p>
<p id="7.26.27"><a-v>यस्य तस्य हि नान्यस्य भावो मां प्रति तिष्ठति।</a-v><a-v>तेन सत्येन मां राजन्मोक्तुमर्हस्यरिंदम॥ २७</a-v></p>
<p id="7.26.28"><a-v>स हि तिष्ठति धर्मात्मा साम्प्रतं मत्समुत्सुकः।</a-v><a-v>तन्न विघ्नं सुतस्येह कर्तुमर्हसि मुञ्च माम्॥ २८</a-v></p>
<p id="7.26.29"><a-v>सद्भिराचरितं मार्गं गच्छ राक्षसपुंगव।</a-v><a-v>माननीयो मया हि त्वं लालनीया तथास्मि ते॥ २९</a-v></p>
<p id="7.26.30"><a-v>एवं ब्रुवाणां रम्भां तां धर्मार्थसहितं वचः।</a-v><a-v>निर्भर्त्स्य राक्षसो मोहात्प्रतिगृह्य बलाद्बली।</a-v><a-v>काममोहाभिसंरब्धो मैथुनायोपचक्रमे॥ ३०</a-v></p>
<p id="7.26.31"><a-v>सा विमुक्ता ततो रम्भा भ्रष्टमाल्यविभूषणा।</a-v><a-v>गजेन्द्राक्रीडमथिता नदीवाकुलतां गता॥ ३१</a-v></p>
<p id="7.26.32"><a-v>सा वेपमाना लज्जन्ती भीता करकृताञ्जलिः।</a-v><a-v>नलकूबरमासाद्य पादयोर्निपपात ह॥ ३२</a-v></p>
<p id="7.26.33"><a-v>तदवस्थां च तां दृष्ट्वा महात्मा नलकूबरः।</a-v><a-v>अब्रवीत्किमिदं भद्रे पादयोः पतितासि मे॥ ३३</a-v></p>
<p id="7.26.34"><a-v>सा तु निश्वसमाना च वेपमानाथ साञ्जलिः।</a-v><a-v>तस्मै सर्वं यथातथ्यमाख्यातुमुपचक्रमे॥ ३४</a-v></p>
<p id="7.26.35"><a-v>एष देव दशग्रीवः प्राप्तो गन्तुं त्रिविष्टपम्।</a-v><a-v>तेन सैन्यसहायेन निशेह परिणाम्यते॥ ३५</a-v></p>
<p id="7.26.36"><a-v>आयान्ती तेन दृष्टास्मि त्वत्सकाशमरिंदम।</a-v><a-v>गृहीत्वा तेन पृष्टास्मि कस्य त्वमिति रक्षसा॥ ३६</a-v></p>
<p id="7.26.37"><a-v>मया तु सर्वं यत्सत्यं तद्धि तस्मै निवेदितम्।</a-v><a-v>काममोहाभिभूतात्मा नाश्रौषीत्तद्वचो मम॥ ३७</a-v></p>
<p id="7.26.38"><a-v>याच्यमानो मया देव स्नुषा तेऽहमिति प्रभो।</a-v><a-v>तत्सर्वं पृष्ठतः कृत्वा बलात्तेनास्मि धर्षिता॥ ३८</a-v></p>
<p id="7.26.39"><a-v>एवं त्वमपराधं मे क्षन्तुमर्हसि मानद।</a-v><a-v>न हि तुल्यं बलं सौम्य स्त्रियाश्च पुरुषस्य च॥ ३९</a-v></p>
<p id="7.26.40"><a-v>एवं श्रुत्वा तु संक्रुद्धस्तदा वैश्वरणात्मजः।</a-v><a-v>धर्षणां तां परां श्रुत्वा ध्यानं संप्रविवेश ह॥ ४०</a-v></p>
<p id="7.26.41"><a-v>तस्य तत्कर्म विज्ञाय तदा वैश्रवणात्मजः।</a-v><a-v>मुहूर्ताद्रोषताम्राक्षस्तोयं जग्राह पाणिना॥ ४१</a-v></p>
<p id="7.26.42"><a-v>गृहीत्वा सलिलं दिव्यमुपस्पृश्य यथाविधि।</a-v><a-v>उत्ससर्ज तदा शापं राक्षसेन्द्राय दारुणम्॥ ४२</a-v></p>
<p id="7.26.43"><a-v>अकामा तेन यस्मात्त्वं बलाद्भद्रे प्रधर्षिता।</a-v><a-v>तस्मात्स युवतीमन्यां नाकामामुपयास्यति॥ ४३</a-v></p>
<p id="7.26.44"><a-v>यदा त्वकामां कामार्तो धर्षयिष्यति योषितम्।</a-v><a-v>मूर्धा तु सप्तधा तस्य शकलीभविता तदा॥ ४४</a-v></p>
<p id="7.26.45"><a-v>तस्मिन्नुदाहृते शापे ज्वलिताग्निसमप्रभे।</a-v><a-v>देवदुन्दुभयो नेदुः पुष्पवृष्टिश्च खाच्च्युता॥ ४५</a-v></p>
<p id="7.26.46"><a-v>प्रजापतिमुखाश्चापि सर्वे देवाः प्रहर्षिताः।</a-v><a-v>ज्ञात्वा लोकगतिं सर्वां तस्य मृत्युं च रक्षसः॥ ४६</a-v></p>
<p id="7.26.47"><a-v>श्रुत्वा तु स दशग्रीवस्तं शापं रोमहर्षणम्।</a-v><a-v>नारीषु मैथुनं भावं नाकामास्वभ्यरोचयत्॥ ४७</a-v></p>
<p><a-v>इति श्रीरामायणे उत्तरकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
