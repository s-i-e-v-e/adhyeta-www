<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् १ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/001.sxml"><a-title>वाल्मीकिरामायणम् उत्तरकाण्डम् १ सर्गः</a-title><a-meta>
<p>Unique Words: 251</p>
</a-meta><hr><a-sec><p id="7.1.1"><a-v>प्राप्तराज्यस्य रामस्य राक्षसानां वधे कृते।</a-v><a-v>आजग्मुरृषयः सर्वे राघवं प्रतिनन्दितुम्॥ १</a-v></p>
<p id="7.1.2"><a-v>कौशिकोऽथ यवक्रीतो रैभ्यश्च्यवन एव च।</a-v><a-v>कण्वो मेधातिथेः पुत्रः पूर्वस्यां दिशि ये श्रिताः॥ २</a-v></p>
<p id="7.1.3"><a-v>स्वस्त्यात्रेयश्च भगवान्नमुचिः प्रमुचुस्तथा।</a-v><a-v>आजग्मुस्ते सहागस्त्या ये श्रिता दक्षिणां दिशम्॥ ३</a-v></p>
<p id="7.1.4"><a-v>पृषद्गुः कवषो धौम्यो रौद्रेयश्च महानृषिः।</a-v><a-v>तेऽप्याजग्मुः सशिष्या वै ये श्रिताः पश्चिमां दिशम्॥ ४</a-v></p>
<p id="7.1.5"><a-v>वसिष्ठः कश्यपोऽथात्रिर्विश्वामित्रोऽथ गौतमः।</a-v><a-v>जमदग्निर्भरद्वाजस्तेऽपि सप्तमहर्षयः॥ ५</a-v></p>
<p id="7.1.6"><a-v>संप्राप्यैते महात्मानो राघवस्य निवेशनम्।</a-v><a-v>विष्ठिताः प्रतिहारार्थं हुताशनसमप्रभाः॥ ६</a-v></p>
<p id="7.1.7"><a-v>प्रतिहारस्ततस्तूर्णमगस्त्यवचनादथ।</a-v><a-v>समीपं राघवस्याशु प्रविवेश महात्मनः॥ ७</a-v></p>
<p id="7.1.8"><a-v>स रामं दृश्य सहसा पूर्णचन्द्रसमद्युतिम्।</a-v><a-v>अगस्त्यं कथयामास संप्राप्तमृषिभिः सह॥ ८</a-v></p>
<p id="7.1.9"><a-v>श्रुत्वा प्राप्तान्मुनींस्तांस्तु बालसूर्यसमप्रभान्।</a-v><a-v>तदोवाच नृपो द्वाःस्थं प्रवेशय यथासुखम्॥ ९</a-v></p>
<p id="7.1.10"><a-v>दृष्ट्वा प्राप्तान्मुनींस्तांस्तु प्रत्युत्थाय कृताञ्जलिः।</a-v><a-v>रामोऽभिवाद्य प्रयत आसनान्यादिदेश ह॥ १०</a-v></p>
<p id="7.1.11"><a-v>तेषु काञ्चनचित्रेषु स्वास्तीर्णेषु सुखेषु च।</a-v><a-v>यथार्हमुपविष्टास्ते आसनेष्वृषिपुंगवाः॥ ११</a-v></p>
<p id="7.1.12"><a-v>रामेण कुशलं पृष्टाः सशिष्याः सपुरोगमाः।</a-v><a-v>महर्षयो वेदविदो रामं वचनमब्रुवन्॥ १२</a-v></p>
<p id="7.1.13"><a-v>कुशलं नो महाबाहो सर्वत्र रघुनन्दन।</a-v><a-v>त्वां तु दिष्ट्या कुशलिनं पश्यामो हतशात्रवम्॥ १३</a-v></p>
<p id="7.1.14"><a-v>न हि भारः स ते राम रावणो राक्षसेश्वरः।</a-v><a-v>सधनुस्त्वं हि लोकांस्त्रीन्विजयेथा न संशयः॥ १४</a-v></p>
<p id="7.1.15"><a-v>दिष्ट्या त्वया हतो राम रावणः पुत्रपौत्रवान्।</a-v><a-v>दिष्ट्या विजयिनं त्वाद्य पश्यामः सह भार्यया॥ १५</a-v></p>
<p id="7.1.16"><a-v>दिष्ट्या प्रहस्तो विकटो विरूपाक्षो महोदरः।</a-v><a-v>अकम्पनश्च दुर्धर्षो निहतास्ते निशाचराः॥ १६</a-v></p>
<p id="7.1.17"><a-v>यस्य प्रमाणाद्विपुलं प्रमाणं नेह विद्यते।</a-v><a-v>दिष्ट्या ते समरे राम कुम्भकर्णो निपातितः॥ १७</a-v></p>
<p id="7.1.18"><a-v>दिष्ट्या त्वं राक्षसेन्द्रेण द्वन्द्वयुद्धमुपागतः।</a-v><a-v>देवतानामवध्येन विजयं प्राप्तवानसि॥ १८</a-v></p>
<p id="7.1.19"><a-v>संख्ये तस्य न किंचित्तु रावणस्य पराभवः।</a-v><a-v>द्वन्द्वयुद्धमनुप्राप्तो दिष्ट्या ते रावणिर्हतः॥ १९</a-v></p>
<p id="7.1.20"><a-v>दिष्ट्या तस्य महाबाहो कालस्येवाभिधावतः।</a-v><a-v>मुक्तः सुररिपोर्वीर प्राप्तश्च विजयस्त्वया॥ २०</a-v></p>
<p id="7.1.21"><a-v>विस्मयस्त्वेष नः सौम्य संश्रुत्येन्द्रजितं हतम्।</a-v><a-v>अवध्यः सर्वभूतानां महामायाधरो युधि॥ २१</a-v></p>
<p id="7.1.22"><a-v>दत्त्वा पुण्यामिमां वीर सौम्यामभयदक्षिणाम्।</a-v><a-v>दिष्ट्या वर्धसि काकुत्स्थ जयेनामित्रकर्शन॥ २२</a-v></p>
<p id="7.1.23"><a-v>श्रुत्वा तु वचनं तेषामृषीणां भावितात्मनाम्।</a-v><a-v>विस्मयं परमं गत्वा रामः प्राञ्जलिरब्रवीत्॥ २३</a-v></p>
<p id="7.1.24"><a-v>भवन्तः कुम्भकर्णं च रावणं च निशाचरम्।</a-v><a-v>अतिक्रम्य महावीर्यौ किं प्रशंसथ रावणिम्॥ २४</a-v></p>
<p id="7.1.25"><a-v>महोदरं प्रहस्तं च विरूपाक्षं च राक्षसं।</a-v><a-v>अतिक्रम्य महावीर्यान्किं प्रशंसथ रावणिम्॥ २५</a-v></p>
<p id="7.1.26"><a-v>कीदृशो वै प्रभावोऽस्य किं बलं कः पराक्रमः।</a-v><a-v>केन वा कारणेनैष रावणादतिरिच्यते॥ २६</a-v></p>
<p id="7.1.27"><a-v>शक्यं यदि मया श्रोतुं न खल्वाज्ञापयामि वः।</a-v><a-v>यदि गुह्यं न चेद्वक्तुं श्रोतुमिच्छामि कथ्यताम्।</a-v><a-v>कथं शक्रो जितस्तेन कथं लब्धवरश्च सः॥ २७</a-v></p>
<p><a-v>इति श्रीरामायणे उत्तरकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
