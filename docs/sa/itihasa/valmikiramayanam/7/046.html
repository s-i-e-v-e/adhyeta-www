<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/046.sxml"><a-title>वाल्मीकिरामायणम् उत्तरकाण्डम् ४६ सर्गः</a-title><a-meta>
<p>Unique Words: 182</p>
</a-meta><hr><a-sec><p id="7.46.1"><a-v>अथ नावं सुविस्तीर्णां नैषादीं राघवानुजः।</a-v><a-v>आरुरोह समायुक्तां पूर्वमारोप्य मैथिलीम्॥ १</a-v></p>
<p id="7.46.2"><a-v>सुमन्त्रं चैव सरथं स्थीयतामिति लक्ष्मणः।</a-v><a-v>उवाच शोकसंतप्तः प्रयाहीति च नाविकम्॥ २</a-v></p>
<p id="7.46.3"><a-v>ततस्तीरमुपागम्य भागीरथ्याः स लक्ष्मणः।</a-v><a-v>उवाच मैथिलीं वाक्यं प्राञ्जलिर्बाष्पगद्गदः॥ ३</a-v></p>
<p id="7.46.4"><a-v>हृद्गतं मे महच्छल्यं यदस्म्यार्येण धीमता।</a-v><a-v>अस्मिन्निमित्ते वैदेहि लोकस्य वचनीकृतः॥ ४</a-v></p>
<p id="7.46.5"><a-v>श्रेयो हि मरणं मेऽद्य मृत्योर्वा यत्परं भवेत्।</a-v><a-v>न चास्मिन्नीदृशे कार्ये नियोज्यो लोकनिन्दिते॥ ५</a-v></p>
<p id="7.46.6"><a-v>प्रसीद न च मे रोषं कर्तुमर्हसि सुव्रते।</a-v><a-v>इत्यञ्जलिकृतो भूमौ निपपात स लक्ष्मणः॥ ६</a-v></p>
<p id="7.46.7"><a-v>रुदन्तं प्राञ्जलिं दृष्ट्वा काङ्क्षन्तं मृत्युमात्मनः।</a-v><a-v>मैथिली भृशसंविग्ना लक्ष्मणं वाक्यमब्रवीत्॥ ७</a-v></p>
<p id="7.46.8"><a-v>किमिदं नावगच्छामि ब्रूहि तत्त्वेन लक्ष्मण।</a-v><a-v>पश्यामि त्वां च न स्वस्थमपि क्षेमं महीपतेः॥ ८</a-v></p>
<p id="7.46.9"><a-v>शापितोऽसि नरेन्द्रेण यत्त्वं संतापमात्मनः।</a-v><a-v>तद्ब्रूयाः संनिधौ मह्यमहमाज्ञापयामि ते॥ ९</a-v></p>
<p id="7.46.10"><a-v>वैदेह्या चोद्यमानस्तु लक्ष्मणो दीनचेतनः।</a-v><a-v>अवाङ्मुखो बाष्पगलो वाक्यमेतदुवाच ह॥ १०</a-v></p>
<p id="7.46.11"><a-v>श्रुत्वा परिषदो मध्ये अपवादं सुदारुणम्।</a-v><a-v>पुरे जनपदे चैव त्वत्कृते जनकात्मजे॥ ११</a-v></p>
<p id="7.46.12"><a-v>न तानि वचनीयानि मया देवि तवाग्रतः।</a-v><a-v>यानि राज्ञा हृदि न्यस्तान्यमर्षः पृष्ठतः कृतः॥ १२</a-v></p>
<p id="7.46.13"><a-v>सा त्वं त्यक्ता नृपतिना निर्दोषा मम संनिधौ।</a-v><a-v>पौरापवादभीतेन ग्राह्यं देवि न तेऽन्यथा॥ १३</a-v></p>
<p id="7.46.14"><a-v>आश्रमान्तेषु च मया त्यक्तव्या त्वं भविष्यसि।</a-v><a-v>राज्ञः शासनमाज्ञाय तवैवं किल दौर्हृदम्॥ १४</a-v></p>
<p id="7.46.15"><a-v>तदेतज्जाह्नवीतीरे ब्रह्मर्षीणां तपोवनम्।</a-v><a-v>पुण्यं च रमणीयं च मा विषादं कृथाः शुभे॥ १५</a-v></p>
<p id="7.46.16"><a-v>राज्ञो दशरथस्यैष पितुर्मे मुनिपुंगवः।</a-v><a-v>सखा परमको विप्रो वाल्मीकिः सुमहायशाः॥ १६</a-v></p>
<p id="7.46.17"><a-v>पादच्छायामुपागम्य सुखमस्य महात्मनः।</a-v><a-v>उपवासपरैकाग्रा वस त्वं जनकात्मजे॥ १७</a-v></p>
<p id="7.46.18"><a-v>पतिव्रतात्वमास्थाय रामं कृत्वा सदा हृदि।</a-v><a-v>श्रेयस्ते परमं देवि तथा कृत्वा भविष्यति॥ १८</a-v></p>
<p><a-v>इति श्रीरामायणे उत्तरकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
