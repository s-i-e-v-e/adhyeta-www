<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/080.sxml"><a-title>वाल्मीकिरामायणम् उत्तरकाण्डम् ८० सर्गः</a-title><a-meta>
<p>Unique Words: 237</p>
</a-meta><hr><a-sec><p id="7.80.1"><a-v>श्रुत्वा किंपुरुषोत्पत्तिं लक्ष्मणो भरतस्तदा।</a-v><a-v>आश्चर्यमिति चाब्रूतामुभौ रामं जनेश्वरम्॥ १</a-v></p>
<p id="7.80.2"><a-v>अथ रामः कथामेतां भूय एव महायशाः।</a-v><a-v>कथयामास धर्मात्मा प्रजापतिसुतस्य वै॥ २</a-v></p>
<p id="7.80.3"><a-v>सर्वास्ता विद्रुता दृष्ट्वा किंनरीरृषिसत्तमः।</a-v><a-v>उवाच रूपसंपन्नां तां स्त्रियं प्रहसन्निव॥ ३</a-v></p>
<p id="7.80.4"><a-v>सोमस्याहं सुदयितः सुतः सुरुचिरानने।</a-v><a-v>भजस्व मां वरारोहे भक्त्या स्निग्धेन चक्षुषा॥ ४</a-v></p>
<p id="7.80.5"><a-v>तस्य तद्वचनं श्रुत्वा शून्ये स्वजनवर्जिता।</a-v><a-v>इला सुरुचिरप्रख्यं प्रत्युवाच महाग्रहम्॥ ५</a-v></p>
<p id="7.80.6"><a-v>अहं कामकरी सौम्य तवास्मि वशवर्तिनी।</a-v><a-v>प्रशाधि मां सोमसुत यथेच्छसि तथा कुरु॥ ६</a-v></p>
<p id="7.80.7"><a-v>तस्यास्तदद्भुतप्रख्यं श्रुत्वा हर्षसमन्वितः।</a-v><a-v>स वै कामी सह तया रेमे चन्द्रमसः सुतः॥ ७</a-v></p>
<p id="7.80.8"><a-v>बुधस्य माधवो मासस्तामिलां रुचिराननाम्।</a-v><a-v>गतो रमयतोऽत्यर्थं क्षणवत्तस्य कामिनः॥ ८</a-v></p>
<p id="7.80.9"><a-v>अथ मासे तु संपूर्णे पूर्णेन्दुसदृशाननः।</a-v><a-v>प्रजापतिसुतः श्रीमाञ्शयने प्रत्यबुध्यत॥ ९</a-v></p>
<p id="7.80.10"><a-v>सोऽपश्यत्सोमजं तत्र तप्यन्तं सलिलाशये।</a-v><a-v>ऊर्ध्वबाहुं निरालम्बं तं राजा प्रत्यभाषत॥ १०</a-v></p>
<p id="7.80.11"><a-v>भगवन्पर्वतं दुर्गं प्रविष्टोऽस्मि सहानुगः।</a-v><a-v>न च पश्यामि तत्सैन्यं क्व नु ते मामका गताः॥ ११</a-v></p>
<p id="7.80.12"><a-v>तच्छ्रुत्वा तस्य राजर्षेर्नष्टसंज्ञस्य भाषितम्।</a-v><a-v>प्रत्युवाच शुभं वाक्यं सान्त्वयन्परया गिरा॥ १२</a-v></p>
<p id="7.80.13"><a-v>अश्मवर्षेण महता भृत्यास्ते विनिपातिताः।</a-v><a-v>त्वं चाश्रमपदे सुप्तो वातवर्षभयार्दितः॥ १३</a-v></p>
<p id="7.80.14"><a-v>समाश्वसिहि भद्रं ते निर्भयो विगतज्वरः।</a-v><a-v>फलमूलाशनो वीर वस चेह यथासुखम्॥ १४</a-v></p>
<p id="7.80.15"><a-v>स राजा तेन वाक्येन प्रत्याश्वस्तो महायशाः।</a-v><a-v>प्रत्युवाच शुभं वाक्यं दीनो भृत्यजनक्षयात्॥ १५</a-v></p>
<p id="7.80.16"><a-v>त्यक्ष्याम्यहं स्वकं राज्यं नाहं भृत्यैर्विना कृतः।</a-v><a-v>वर्तयेयं क्षणं ब्रह्मन्समनुज्ञातुमर्हसि॥ १६</a-v></p>
<p id="7.80.17"><a-v>सुतो धर्मपरो ब्रह्मञ्ज्येष्ठो मम महायशाः।</a-v><a-v>शशबिन्दुरिति ख्यातः स मे राज्यं प्रपत्स्यते॥ १७</a-v></p>
<p id="7.80.18"><a-v>न हि शक्ष्याम्यहं गत्वा भृत्यदारान्सुखान्वितान्।</a-v><a-v>प्रतिवक्तुं महातेजः किंचिदप्यशुभं वचः॥ १८</a-v></p>
<p id="7.80.19"><a-v>तथा ब्रुवति राजेन्द्रे बुधः परममद्भुतम्।</a-v><a-v>सान्त्वपूर्वमथोवाच वासस्त इह रोचताम्॥ १९</a-v></p>
<p id="7.80.20"><a-v>न संतापस्त्वया कार्यः कार्दमेय महाबल।</a-v><a-v>संवत्सरोषितस्येह कारयिष्यामि ते हितम्॥ २०</a-v></p>
<p id="7.80.21"><a-v>तस्य तद्वचनं श्रुत्वा बुधस्याक्लिष्टकर्मणः।</a-v><a-v>वासाय विदधे बुद्धिं यदुक्तं ब्रह्मवादिना॥ २१</a-v></p>
<p id="7.80.22"><a-v>मासं स स्त्री तदा भूत्वा रमयत्यनिशं शुभा।</a-v><a-v>मासं पुरुषभावेन धर्मबुद्धिं चकार सः॥ २२</a-v></p>
<p id="7.80.23"><a-v>ततः स नवमे मासि इला सोमसुतात्मजम्।</a-v><a-v>जनयामास सुश्रोणी पुरूरवसमात्मजम्॥ २३</a-v></p>
<p id="7.80.24"><a-v>जातमात्रं तु सुश्रोणी पितुर्हस्ते न्यवेशयत्।</a-v><a-v>बुधस्य समवर्णाभमिलापुत्रं महाबलम्॥ २४</a-v></p>
<p id="7.80.25"><a-v>बुधोऽपि पुरुषीभूतं समाश्वास्य नराधिपम्।</a-v><a-v>कथाभी रमयामास धर्मयुक्ताभिरात्मवान्॥ २५</a-v></p>
<p><a-v>इति श्रीरामायणे उत्तरकाण्डे अशीतितमः सर्गः ॥ ८०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
