<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/078.sxml"><a-title>वाल्मीकिरामायणम् उत्तरकाण्डम् ७८ सर्गः</a-title><a-meta>
<p>Unique Words: 256</p>
</a-meta><hr><a-sec><p id="7.78.1"><a-v>तच्छ्रुत्वा लक्ष्मणेनोक्तं वाक्यं वाक्यविशारदः।</a-v><a-v>प्रत्युवाच महातेजाः प्रहसन्राघवो वचः॥ १</a-v></p>
<p id="7.78.2"><a-v>एवमेतन्नरश्रेष्ठ यथा वदसि लक्ष्मण।</a-v><a-v>वृत्रघातमशेषेण वाजिमेधफलं च यत्॥ २</a-v></p>
<p id="7.78.3"><a-v>श्रूयते हि पुरा सौम्य कर्दमस्य प्रजापतेः।</a-v><a-v>पुत्रो बाह्लीश्वरः श्रीमानिलो नाम सुधार्मिकः॥ ३</a-v></p>
<p id="7.78.4"><a-v>स राजा पृथिवीं सर्वां वशे कृत्वा महायशाः।</a-v><a-v>राज्यं चैव नरव्याघ्र पुत्रवत्पर्यपालयत्॥ ४</a-v></p>
<p id="7.78.5"><a-v>सुरैश्च परमोदारैर्दैतेयैश्च महासुरैः।</a-v><a-v>नागराक्षसगन्धर्वैर्यक्षैश्च सुमहात्मभिः॥ ५</a-v></p>
<p id="7.78.6"><a-v>पूज्यते नित्यशः सौम्य भयार्तै रघुनन्दन।</a-v><a-v>अबिभ्यंश्च त्रयो लोकाः सरोषस्य महात्मनः॥ ६</a-v></p>
<p id="7.78.7"><a-v>स राजा तादृशो ह्यासीद्धर्मे वीर्ये च निष्ठितः।</a-v><a-v>बुद्ध्या च परमोदारो बाह्लीकानां महायशाः॥ ७</a-v></p>
<p id="7.78.8"><a-v>स प्रचक्रे महाबाहुर्मृगयां रुचिरे वने।</a-v><a-v>चैत्रे मनोरमे मासि सभृत्यबलवाहनः॥ ८</a-v></p>
<p id="7.78.9"><a-v>प्रजघ्ने स नृपोऽरण्ये मृगाञ्शतसहस्रशः।</a-v><a-v>हत्वैव तृप्तिर्नाभूच्च राज्ञस्तस्य महात्मनः॥ ९</a-v></p>
<p id="7.78.10"><a-v>नानामृगाणामयुतं वध्यमानं महात्मना।</a-v><a-v>यत्र जातो महासेनस्तं देशमुपचक्रमे॥ १०</a-v></p>
<p id="7.78.11"><a-v>तस्मिंस्तु देवदेवेशः शैलराजसुतां हरः।</a-v><a-v>रमयामास दुर्धर्षैः सर्वैरनुचरैः सह॥ ११</a-v></p>
<p id="7.78.12"><a-v>कृत्वा स्त्रीभूतमात्मानमुमेशो गोपतिध्वजः।</a-v><a-v>देव्याः प्रियचिकीर्षुः स तस्मिन्पर्वतनिर्झरे॥ १२</a-v></p>
<p id="7.78.13"><a-v>ये च तत्र वनोद्देशे सत्त्वाः पुरुषवादिनः।</a-v><a-v>यच्च किंचन तत्सर्वं नारीसंज्ञं बभूव ह॥ १३</a-v></p>
<p id="7.78.14"><a-v>एतस्मिन्नन्तरे राजा स इलः कर्दमात्मजः।</a-v><a-v>निघ्नन्मृगसहस्राणि तं देशमुपचक्रमे॥ १४</a-v></p>
<p id="7.78.15"><a-v>स दृष्ट्वा स्त्रीकृतं सर्वं सव्यालमृगपक्षिणम्।</a-v><a-v>आत्मानं सानुगं चैव स्त्रीभूतं रघुनन्दन॥ १५</a-v></p>
<p id="7.78.16"><a-v>तस्य दुःखं महत्त्वासीद्दृष्ट्वात्मानं तथा गतम्।</a-v><a-v>उमापतेश्च तत्कर्म ज्ञात्वा त्रासमुपागमत्॥ १६</a-v></p>
<p id="7.78.17"><a-v>ततो देवं महात्मानं शितिकण्ठं कपर्दिनम्।</a-v><a-v>जगाम शरणं राजा सभृत्यबलवाहनः॥ १७</a-v></p>
<p id="7.78.18"><a-v>ततः प्रहस्य वरदः सह देव्या महायशाः।</a-v><a-v>प्रजापतिसुतं वाक्यमुवाच वरदः स्वयम्॥ १८</a-v></p>
<p id="7.78.19"><a-v>उत्तिष्ठोत्तिष्ठ राजर्षे कार्दमेय महाबल।</a-v><a-v>पुरुषत्वमृते सौम्य वरं वरय सुव्रत॥ १९</a-v></p>
<p id="7.78.20"><a-v>ततः स राजा शोकार्ताः प्रत्याख्यातो महात्मना।</a-v><a-v>न स जग्राह स्त्रीभूतो वरमन्यं सुरोत्तमात्॥ २०</a-v></p>
<p id="7.78.21"><a-v>ततः शोकेन महता शैलराजसुतां नृपः।</a-v><a-v>प्रणिपत्य महादेवीं सर्वेणैवान्तरात्मना॥ २१</a-v></p>
<p id="7.78.22"><a-v>ईशे वराणां वरदे लोकानामसि भामिनि।</a-v><a-v>अमोघदर्शने देवि भजे सौम्ये नमोऽस्तु ते॥ २२</a-v></p>
<p id="7.78.23"><a-v>हृद्गतं तस्य राजर्षेर्विज्ञाय हरसंनिधौ।</a-v><a-v>प्रत्युवाच शुभं वाक्यं देवी रुद्रस्य संमता॥ २३</a-v></p>
<p id="7.78.24"><a-v>अर्धस्य देवो वरदो वरार्धस्य तथा ह्यहम्।</a-v><a-v>तस्मादर्धं गृहाण त्वं स्त्रीपुंसोर्यावदिच्छसि॥ २४</a-v></p>
<p id="7.78.25"><a-v>तदद्भुततमं श्रुत्वा देव्या वरमनुत्तमम्।</a-v><a-v>संप्रहृष्टमना भूत्वा राजा वाक्यमथाब्रवीत्॥ २५</a-v></p>
<p id="7.78.26"><a-v>यदि देवि प्रसन्ना मे रूपेणाप्रतिमा भुवि।</a-v><a-v>मासं स्त्रीत्वमुपासित्वा मासं स्यां पुरुषः पुनः॥ २६</a-v></p>
<p id="7.78.27"><a-v>ईप्सितं तस्य विज्ञाय देवी सुरुचिरानना।</a-v><a-v>प्रत्युवाच शुभं वाक्यमेवमेतद्भविष्यति॥ २७</a-v></p>
<p id="7.78.28"><a-v>राजन्पुरुषभूतस्त्वं स्त्रीभावं न स्मरिष्यसि।</a-v><a-v>स्त्रीभूतश्चापरं मासं न स्मरिष्यसि पौरुषम्॥ २८</a-v></p>
<p id="7.78.29"><a-v>एवं स राजा पुरुषो मासं भूत्वाथ कार्दमिः।</a-v><a-v>त्रैलोक्यसुन्दरी नारी मासमेकमिलाभवत्॥ २९</a-v></p>
<p><a-v>इति श्रीरामायणे उत्तरकाण्डे अष्टासप्ततितमः सर्गः ॥ ७८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
