<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/086.sxml"><a-title>वाल्मीकिरामायणम् उत्तरकाण्डम् ८६ सर्गः</a-title><a-meta>
<p>Unique Words: 154</p>
</a-meta><hr><a-sec><p id="7.86.1"><a-v>रामो बहून्यहान्येव तद्गीतं परमाद्भुतम्।</a-v><a-v>शुश्राव मुनिभिः सार्धं राजभिः सह वानरैः॥ १</a-v></p>
<p id="7.86.2"><a-v>तस्मिन्गीते तु विज्ञाय सीतापुत्रौ कुशीलवौ।</a-v><a-v>तस्याः परिषदो मध्ये रामो वचनमब्रवीत्॥ २</a-v></p>
<p id="7.86.3"><a-v>मद्वचो ब्रूत गच्छध्वमिति भगवतोऽन्तिकम्॥ ३</a-v></p>
<p id="7.86.4"><a-v>यदि शुद्धसमाचारा यदि वा वीतकल्मषा।</a-v><a-v>करोत्विहात्मनः शुद्धिमनुमान्य महामुनिम्॥ ४</a-v></p>
<p id="7.86.5"><a-v>छन्दं मुनेस्तु विज्ञाय सीतायाश्च मनोगतम्।</a-v><a-v>प्रत्ययं दातुकामायास्ततः शंसत मे लघु॥ ५</a-v></p>
<p id="7.86.6"><a-v>श्वः प्रभाते तु शपथं मैथिली जनकात्मजा।</a-v><a-v>करोतु परिषन्मध्ये शोधनार्थं ममेह च॥ ६</a-v></p>
<p id="7.86.7"><a-v>श्रुत्वा तु राघवस्यैतद्वचः परममद्भुतम्।</a-v><a-v>दूताः संप्रययुर्वाटं यत्रास्ते मुनिपुंगवः॥ ७</a-v></p>
<p id="7.86.8"><a-v>ते प्रणम्य महात्मानं ज्वलन्तममितप्रभम्।</a-v><a-v>ऊचुस्ते रामवाक्यानि मृदूनि मधुराणि च॥ ८</a-v></p>
<p id="7.86.9"><a-v>तेषां तद्भाषितं श्रुत्वा रामस्य च मनोगतम्।</a-v><a-v>विज्ञाय सुमहातेजा मुनिर्वाक्यमथाब्रवीत्॥ ९</a-v></p>
<p id="7.86.10"><a-v>एवं भवतु भद्रं वो यथा तुष्यति राघवः।</a-v><a-v>तथा करिष्यते सीता दैवतं हि पतिः स्त्रियाः॥ १०</a-v></p>
<p id="7.86.11"><a-v>तथोक्ता मुनिना सर्वे रामदूता महौजसः।</a-v><a-v>प्रत्येत्य राघवं सर्वे मुनिवाक्यं बभाषिरे॥ ११</a-v></p>
<p id="7.86.12"><a-v>ततः प्रहृष्टः काकुत्स्थः श्रुत्वा वाक्यं महात्मनः।</a-v><a-v>ऋषींस्तत्र समेतांश्च राज्ञश्चैवाभ्यभाषत॥ १२</a-v></p>
<p id="7.86.13"><a-v>भगवन्तः सशिष्या वै सानुगाश्च नराधिपाः।</a-v><a-v>पश्यन्तु सीताशपथं यश्चैवान्योऽभिकाङ्क्षते॥ १३</a-v></p>
<p id="7.86.14"><a-v>तस्य तद्वचनं श्रुत्वा राघवस्य महात्मनः।</a-v><a-v>सर्वेषामृषिमुख्यानां साधुवादो महानभूत्॥ १४</a-v></p>
<p id="7.86.15"><a-v>राजानश्च महात्मानः प्रशंसन्ति स्म राघवम्।</a-v><a-v>उपपन्नं नरश्रेष्ठ त्वय्येव भुवि नान्यतः॥ १५</a-v></p>
<p id="7.86.16"><a-v>एवं विनिश्चयं कृत्वा श्वोभूत इति राघवः।</a-v><a-v>विसर्जयामास तदा सर्वांस्ताञ्शत्रुसूदनः॥ १६</a-v></p>
<p><a-v>इति श्रीरामायणे उत्तरकाण्डे षडशीतितमः सर्गः ॥ ८६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
