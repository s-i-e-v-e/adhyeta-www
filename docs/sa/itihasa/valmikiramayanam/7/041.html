<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/041.sxml"><a-title>वाल्मीकिरामायणम् उत्तरकाण्डम् ४१ सर्गः</a-title><a-meta>
<p>Unique Words: 225</p>
</a-meta><hr><a-sec><p id="7.41.1"><a-v>स विसृज्य ततो रामः पुष्पकं हेमभूषितम्।</a-v><a-v>प्रविवेश महाबाहुरशोकवनिकां तदा॥ १</a-v></p>
<p id="7.41.2"><a-v>चन्दनागरुचूतैश्च तुङ्गकालेयकैरपि।</a-v><a-v>देवदारुवनैश्चापि समन्तादुपशोभिताम्॥ २</a-v></p>
<p id="7.41.3"><a-v>प्रियङ्गुभिः कदम्बैश्च तथा कुरबकैरपि।</a-v><a-v>जम्बूभिः पाटलीभिश्च कोविदारैश्च संवृताम्॥ ३</a-v></p>
<p id="7.41.4"><a-v>सर्वदा कुसुमै रम्यैः फलवद्भिर्मनोरमैः।</a-v><a-v>चारुपल्लवपुष्पाढ्यैर्मत्तभ्रमरसंकुलैः॥ ४</a-v></p>
<p id="7.41.5"><a-v>कोकिलैर्भृङ्गराजैश्च नानावर्णैश्च पक्षिभिः।</a-v><a-v>शोभितां शतशश्चित्रैश्चूतवृक्षावतंसकैः॥ ५</a-v></p>
<p id="7.41.6"><a-v>शातकुम्भनिभाः केचित्केचिदग्निशिखोपमाः।</a-v><a-v>नीलाञ्जननिभाश्चान्ये भान्ति तत्र स्म पादपाः॥ ६</a-v></p>
<p id="7.41.7"><a-v>दीर्घिका विविधाकाराः पूर्णाः परमवारिणा।</a-v><a-v>महार्हमणिसोपानस्फटिकान्तरकुट्टिमाः॥ ७</a-v></p>
<p id="7.41.8"><a-v>फुल्लपद्मोत्पलवनाश्चक्रवाकोपशोभिताः।</a-v><a-v>प्राकारैर्विविधाकारैः शोभिताश्च शिलातलैः॥ ८</a-v></p>
<p id="7.41.9"><a-v>तत्र तत्र वनोद्देशे वैदूर्यमणिसंनिभैः।</a-v><a-v>शाद्वलैः परमोपेताः पुष्पितद्रुमसंयुताः॥ ९</a-v></p>
<p id="7.41.10"><a-v>नन्दनं हि यथेन्द्रस्य ब्राह्मं चैत्ररथं यथा।</a-v><a-v>तथारूपं हि रामस्य काननं तन्निवेशितम्॥ १०</a-v></p>
<p id="7.41.11"><a-v>बह्वासनगृहोपेतां लतागृहसमावृताम्।</a-v><a-v>अशोकवनिकां स्फीतां प्रविश्य रघुनन्दनः॥ ११</a-v></p>
<p id="7.41.12"><a-v>आसने तु शुभाकारे पुष्पस्तबकभूषिते।</a-v><a-v>कुथास्तरणसंवीते रामः संनिषसाद ह॥ १२</a-v></p>
<p id="7.41.13"><a-v>सीतां संगृह्य बाहुभ्यां मधुमैरेयमुत्तमम्।</a-v><a-v>पाययामास काकुत्स्थः शचीमिन्द्रो यथामृतम्॥ १३</a-v></p>
<p id="7.41.14"><a-v>मांसानि च विचित्राणि फलानि विविधानि च।</a-v><a-v>रामस्याभ्यवहारार्थं किंकरास्तूर्णमाहरन्॥ १४</a-v></p>
<p id="7.41.15"><a-v>उपनृत्यन्ति राजानं नृत्यगीतविशारदाः।</a-v><a-v>बालाश्च रूपवत्यश्च स्त्रियः पानवशं गताः॥ १५</a-v></p>
<p id="7.41.16"><a-v>एवं रामो मुदा युक्तः सीतां सुरुचिराननाम्।</a-v><a-v>रमयामास वैदेहीमहन्यहनि देववत्॥ १६</a-v></p>
<p id="7.41.17"><a-v>तथा तु रममाणस्य तस्यैवं शिशिरः शुभः।</a-v><a-v>अत्यक्रामन्नरेन्द्रस्य राघवस्य महात्मनः॥ १७</a-v></p>
<p id="7.41.18"><a-v>पूर्वाह्णे पौरकृत्यानि कृत्वा धर्मेण धर्मवित्।</a-v><a-v>शेषं दिवसभागार्धमन्तःपुरगतोऽभवत्॥ १८</a-v></p>
<p id="7.41.19"><a-v>सीता च देवकार्याणि कृत्वा पौर्वाह्णिकानि तु।</a-v><a-v>श्वश्रूणामविशेषेण सर्वासां प्राञ्जलिः स्थिता॥ १९</a-v></p>
<p id="7.41.20"><a-v>ततो राममुपागच्छद्विचित्रबहुभूषणा।</a-v><a-v>त्रिविष्टपे सहस्राक्षमुपविष्टं यथा शची॥ २०</a-v></p>
<p id="7.41.21"><a-v>दृष्ट्वा तु राघवः पत्नीं कल्याणेन समन्विताम्।</a-v><a-v>प्रहर्षमतुलं लेभे साधु साध्विति चाब्रवीत्॥ २१</a-v></p>
<p id="7.41.22"><a-v>अपत्यलाभो वैदेहि ममायं समुपस्थितः।</a-v><a-v>किमिच्छसि हि तद्ब्रूहि कः कामः क्रियतां तव॥ २२</a-v></p>
<p id="7.41.23"><a-v>प्रहसन्ती तु वैदेही रामं वाक्यमथाब्रवीत्।</a-v><a-v>तपोवनानि पुण्यानि द्रष्टुमिच्छामि राघव॥ २३</a-v></p>
<p id="7.41.24"><a-v>गङ्गातीरे निविष्टानि ऋषीणां पुण्यकर्मणाम्।</a-v><a-v>फलमूलाशिनां वीर पादमूलेषु वर्तितुम्॥ २४</a-v></p>
<p id="7.41.25"><a-v>एष मे परमः कामो यन्मूलफलभोजिषु।</a-v><a-v>अप्येकरात्रं काकुत्स्थ वसेयं पुण्यशालिषु॥ २५</a-v></p>
<p id="7.41.26"><a-v>तथेति च प्रतिज्ञातं रामेणाक्लिष्टकर्मणा।</a-v><a-v>विस्रब्धा भव वैदेहि श्वो गमिष्यस्यसंशयम्॥ २६</a-v></p>
<p id="7.41.27"><a-v>एवमुक्त्वा तु काकुत्स्थो मैथिलीं जनकात्मजाम्।</a-v><a-v>मध्यकक्षान्तरं रामो निर्जगाम सुहृद्वृतः॥ २७</a-v></p>
<p><a-v>इति श्रीरामायणे उत्तरकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
