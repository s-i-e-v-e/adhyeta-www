<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/066.sxml"><a-title>वाल्मीकिरामायणम् उत्तरकाण्डम् ६६ सर्गः</a-title><a-meta>
<p>Unique Words: 163</p>
</a-meta><hr><a-sec><p id="7.66.1"><a-v>नारदस्य तु तद्वाक्यं श्रुत्वामृतमयं यथा।</a-v><a-v>प्रहर्षमतुलं लेभे लक्ष्मणं चेदमब्रवीत्॥ १</a-v></p>
<p id="7.66.2"><a-v>गच्छ सौम्य द्विजश्रेष्ठं समाश्वासय लक्ष्मण।</a-v><a-v>बालस्य च शरीरं तत्तैलद्रोण्यां निधापय॥ २</a-v></p>
<p id="7.66.3"><a-v>गन्धैश्च परमोदारैस्तैलैश्च सुसुगन्धिभिः।</a-v><a-v>यथा न क्षीयते बालस्तथा सौम्य विधीयताम्॥ ३</a-v></p>
<p id="7.66.4"><a-v>यथा शरीरे बालस्य गुप्तस्याक्लिष्टकर्मणः।</a-v><a-v>विपत्तिः परिभेदो वा भवेन्न च तथा कुरु॥ ४</a-v></p>
<p id="7.66.5"><a-v>तथा संदिश्य काकुत्स्थो लक्ष्मणं शुभलक्षणम्।</a-v><a-v>मनसा पुष्पकं दध्यावागच्छेति महायशाः॥ ५</a-v></p>
<p id="7.66.6"><a-v>इङ्गितं स तु विज्ञाय पुष्पको हेमभूषितः।</a-v><a-v>आजगाम मुहूर्तेन समीपं राघवस्य वै॥ ६</a-v></p>
<p id="7.66.7"><a-v>सोऽब्रवीत्प्रणतो भूत्वा अयमस्मि नराधिप।</a-v><a-v>वश्यस्तव महाबाहो किंकरः समुपस्थितः॥ ७</a-v></p>
<p id="7.66.8"><a-v>भाषितं रुचिरं श्रुत्वा पुष्पकस्य नराधिपः।</a-v><a-v>अभिवाद्य महर्षीस्तान्विमानं सोऽध्यरोहत॥ ८</a-v></p>
<p id="7.66.9"><a-v>धनुर्गृहीत्वा तूणीं च खड्गं च रुचिरप्रभम्।</a-v><a-v>निक्षिप्य नगरे वीरौ सौमित्रिभरतावुभौ॥ ९</a-v></p>
<p id="7.66.10"><a-v>प्रायात्प्रतीचीं स मरून्विचिन्वंश्च समन्ततः।</a-v><a-v>उत्तरामगमच्छ्रीमान्दिशं हिमवदावृतम्॥ १०</a-v></p>
<p id="7.66.11"><a-v>अपश्यमानस्तत्रापि स्वल्पमप्यथ दुष्कृतम्।</a-v><a-v>पूर्वामपि दिशं सर्वामथापश्यन्नराधिपः॥ ११</a-v></p>
<p id="7.66.12"><a-v>दक्षिणां दिशमाक्रामत्ततो राजर्षिनन्दनः।</a-v><a-v>शैवलस्योत्तरे पार्श्वे ददर्श सुमहत्सरः॥ १२</a-v></p>
<p id="7.66.13"><a-v>तस्मिन्सरसि तप्यन्तं तापसं सुमहत्तपः।</a-v><a-v>ददर्श राघवः श्रीमाँल्लम्बमानमधोमुखम्॥ १३</a-v></p>
<p id="7.66.14"><a-v>अथैनं समुपागम्य तप्यन्तं तप उत्तमम्।</a-v><a-v>उवाच राघवो वाक्यं धन्यस्त्वमसि सुव्रत॥ १४</a-v></p>
<p id="7.66.15"><a-v>कस्यां योन्यां तपोवृद्ध वर्तसे दृढविक्रम।</a-v><a-v>कौतूहलात्त्वां पृच्छामि रामो दाशरथिर्ह्यहम्॥ १५</a-v></p>
<p id="7.66.16"><a-v>मनीषितस्ते को न्वर्थः स्वर्गलाभो वराश्रयः।</a-v><a-v>यमश्रित्य तपस्तप्तं श्रोतुमिच्छामि तापस॥ १६</a-v></p>
<p id="7.66.17"><a-v>ब्राह्मणो वासि भद्रं ते क्षत्रियो वासि दुर्जयः।</a-v><a-v>वैश्यो वा यदि वा शूद्रः सत्यमेतद्ब्रवीहि मे॥ १७</a-v></p>
<p><a-v>इति श्रीरामायणे उत्तरकाण्डे षट्षष्टितमः सर्गः ॥ ६६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
