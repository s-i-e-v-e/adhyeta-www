<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/048.sxml"><a-title>वाल्मीकिरामायणम् उत्तरकाण्डम् ४८ सर्गः</a-title><a-meta>
<p>Unique Words: 200</p>
</a-meta><hr><a-sec><p id="7.48.1"><a-v>सीतां तु रुदतीं दृष्ट्वा ये तत्र मुनिदारकाः।</a-v><a-v>प्राद्रवन्यत्र भगवानास्ते वाल्मीकिरग्र्यधीः॥ १</a-v></p>
<p id="7.48.2"><a-v>अभिवाद्य मुनेः पादौ मुनिपुत्रा महर्षये।</a-v><a-v>सर्वे निवेदयामासुस्तस्यास्तु रुदितस्वनम्॥ २</a-v></p>
<p id="7.48.3"><a-v>अदृष्टपूर्वा भगवन्कस्याप्येषा महात्मनः।</a-v><a-v>पत्नी श्रीरिव संमोहाद्विरौति विकृतस्वरा॥ ३</a-v></p>
<p id="7.48.4"><a-v>भगवन्साधु पश्येमां देवतामिव खाच्च्युताम्।</a-v><a-v>न ह्येनां मानुषीं विद्मः सत्क्रियास्याः प्रयुज्यताम्॥ ४</a-v></p>
<p id="7.48.5"><a-v>तेषां तद्वचनं श्रुत्वा बुद्ध्या निश्चित्य धर्मवित्।</a-v><a-v>तपसा लब्धचक्षुष्मान्प्राद्रवद्यत्र मैथिली॥ ५</a-v></p>
<p id="7.48.6"><a-v>तं तु देशमभिप्रेत्य किंचित्पद्भ्यां महामुनिः।</a-v><a-v>अर्घ्यमादाय रुचिरं जाह्नवीतीरमाश्रितः।</a-v><a-v>ददर्श राघवस्येष्टां पत्नीं सीतामनाथवत्॥ ६</a-v></p>
<p id="7.48.7"><a-v>तां सीतां शोकभारार्तां वाल्मीकिर्मुनिपुंगवः।</a-v><a-v>उवाच मधुरां वाणीं ह्लादयन्निव तेजसा॥ ७</a-v></p>
<p id="7.48.8"><a-v>स्नुषा दशरथस्य त्वं रामस्य महिषी सती।</a-v><a-v>जनकस्य सुता राज्ञः स्वागतं ते पतिव्रते॥ ८</a-v></p>
<p id="7.48.9"><a-v>आयान्त्येवासि विज्ञाता मया धर्मसमाधिना।</a-v><a-v>कारणं चैव सर्वं मे हृदयेनोपलक्षितम्॥ ९</a-v></p>
<p id="7.48.10"><a-v>अपापां वेद्मि सीते त्वां तपोलब्धेन चक्षुषा।</a-v><a-v>विशुद्धभावा वैदेहि साम्प्रतं मयि वर्तसे॥ १०</a-v></p>
<p id="7.48.11"><a-v>आश्रमस्याविदूरे मे तापस्यस्तपसि स्थिताः।</a-v><a-v>तास्त्वां वत्से यथा वत्सं पालयिष्यन्ति नित्यशः॥ ११</a-v></p>
<p id="7.48.12"><a-v>इदमर्घ्यं प्रतीच्छ त्वं विस्रब्धा विगतज्वरा।</a-v><a-v>यथा स्वगृहमभ्येत्य विषादं चैव मा कृथाः॥ १२</a-v></p>
<p id="7.48.13"><a-v>श्रुत्वा तु भाषितं सीता मुनेः परममद्भुतम्।</a-v><a-v>शिरसा वन्द्य चरणौ तथेत्याह कृताञ्जलिः॥ १३</a-v></p>
<p id="7.48.14"><a-v>तं प्रयान्तं मुनिं सीता प्राञ्जलिः पृष्ठतोऽन्वगात्।</a-v><a-v>अन्वयाद्यत्र तापस्यो धर्मनित्याः समाहिताः॥ १४</a-v></p>
<p id="7.48.15"><a-v>तं दृष्ट्वा मुनिमायान्तं वैदेह्यानुगतं तदा।</a-v><a-v>उपाजग्मुर्मुदा युक्ता वचनं चेदमब्रुवन्॥ १५</a-v></p>
<p id="7.48.16"><a-v>स्वागतं ते मुनिश्रेष्ठ चिरस्यागमनं प्रभो।</a-v><a-v>अभिवादयामः सर्वास्त्वामुच्यतां किं च कुर्महे॥ १६</a-v></p>
<p id="7.48.17"><a-v>तासां तद्वचनं श्रुत्वा वाल्मीकिरिदमब्रवीत्।</a-v><a-v>सीतेयं समनुप्राप्ता पत्नी रामस्य धीमतः॥ १७</a-v></p>
<p id="7.48.18"><a-v>स्नुषा दशरथस्यैषा जनकस्य सुता सती।</a-v><a-v>अपापा पतिना त्यक्ता परिपाल्या मया सदा॥ १८</a-v></p>
<p id="7.48.19"><a-v>इमां भवत्यः पश्यन्तु स्नेहेन परमेण ह।</a-v><a-v>गौरवान्मम वाक्यस्य पूज्या वोऽस्तु विशेषतः॥ १९</a-v></p>
<p id="7.48.20"><a-v>मुहुर्मुहुश्च वैदेहीं परिसान्त्व्य महायशाः।</a-v><a-v>स्वमाश्रमं शिष्यवृतः पुनरायान्महातपाः॥ २०</a-v></p>
<p><a-v>इति श्रीरामायणे उत्तरकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
