<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/084.sxml"><a-title>वाल्मीकिरामायणम् उत्तरकाण्डम् ८४ सर्गः</a-title><a-meta>
<p>Unique Words: 157</p>
</a-meta><hr><a-sec><p id="7.84.1"><a-v>वर्तमाने तथाभूते यज्ञे परमकेऽद्भुते।</a-v><a-v>सशिष्य आजगामाशु वाल्मीकिर्मुनिपुंगवः॥ १</a-v></p>
<p id="7.84.2"><a-v>स दृष्ट्वा दिव्यसंकाशं यज्ञमद्भुतदर्शनम्।</a-v><a-v>एकान्ते ऋषिवाटानां चकार उटजाञ्शुभान्॥ २</a-v></p>
<p id="7.84.3"><a-v>स शिष्यावब्रवीद्धृष्टो युवां गत्वा समाहितौ।</a-v><a-v>कृत्स्नं रामायणं काव्यं गायतां परया मुदा॥ ३</a-v></p>
<p id="7.84.4"><a-v>ऋषिवाटेषु पुण्येषु ब्राह्मणावसथेषु च।</a-v><a-v>रथ्यासु राजमार्गेषु पार्थिवानां गृहेषु च॥ ४</a-v></p>
<p id="7.84.5"><a-v>रामस्य भवनद्वारि यत्र कर्म च वर्तते।</a-v><a-v>ऋत्विजामग्रतश्चैव तत्र गेयं विशेषतः॥ ५</a-v></p>
<p id="7.84.6"><a-v>इमानि च फलान्यत्र स्वादूनि विविधानि च।</a-v><a-v>जातानि पर्वताग्रेषु आस्वाद्यास्वाद्य गीयताम्॥ ६</a-v></p>
<p id="7.84.7"><a-v>न यास्यथः श्रमं वत्सौ भक्षयित्वा फलानि वै।</a-v><a-v>मूलानि च सुमृष्टानि नगरात्परिहास्यथ॥ ७</a-v></p>
<p id="7.84.8"><a-v>यदि शब्दापयेद्रामः श्रवणाय महीपतिः।</a-v><a-v>ऋषीणामुपविष्टानां ततो गेयं प्रवर्तताम्॥ ८</a-v></p>
<p id="7.84.9"><a-v>दिवसे विंशतिः सर्गा गेया वै परया मुदा।</a-v><a-v>प्रमाणैर्बहुभिस्तत्र यथोद्दिष्टं मया पुरा॥ ९</a-v></p>
<p id="7.84.10"><a-v>लोभश्चापि न कर्तव्यः स्वल्पोऽपि धनकाङ्क्षया।</a-v><a-v>किं धनेनाश्रमस्थानां फलमूलोपभोगिनाम्॥ १०</a-v></p>
<p id="7.84.11"><a-v>यदि पृच्छेत्स काकुत्स्थो युवां कस्येति दारकौ।</a-v><a-v>वाल्मीकेरथ शिष्यौ हि ब्रूतामेवं नराधिपम्॥ ११</a-v></p>
<p id="7.84.12"><a-v>इमास्तन्त्रीः सुमधुराः स्थानं वा पूर्वदर्शितम्।</a-v><a-v>मूर्छयित्वा सुमधुरं गायेतां विगतज्वरौ॥ १२</a-v></p>
<p id="7.84.13"><a-v>आदिप्रभृति गेयं स्यान्न चावज्ञाय पार्थिवम्।</a-v><a-v>पिता हि सर्वभूतानां राजा भवति धर्मतः॥ १३</a-v></p>
<p id="7.84.14"><a-v>तद्युवां हृष्टमनसौ श्वः प्रभाते समाधिना।</a-v><a-v>गायेतां मधुरं गेयं तन्त्रीलयसमन्वितम्॥ १४</a-v></p>
<p id="7.84.15"><a-v>इति संदिश्य बहुशो मुनिः प्राचेतसस्तदा।</a-v><a-v>वाल्मीकिः परमोदारस्तूष्णीमासीन्महायशाः॥ १५</a-v></p>
<p id="7.84.16"><a-v>तामद्भुतां तौ हृदये कुमारौ</a-v><a-v>निवेश्य वाणीमृषिभाषितां शुभाम्।</a-v><a-v>समुत्सुकौ तौ सुखमूषतुर्निशां</a-v><a-v>यथाश्विनौ भार्गवनीतिसंस्कृतौ॥ १६</a-v></p>
<p><a-v>इति श्रीरामायणे उत्तरकाण्डे चतुरशीतितमः सर्गः ॥ ८४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
