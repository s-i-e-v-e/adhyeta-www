<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ८३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/083.sxml"><a-title>वाल्मीकिरामायणम् उत्तरकाण्डम् ८३ सर्गः</a-title><a-meta>
<p>Unique Words: 146</p>
</a-meta><hr><a-sec><p id="7.83.1"><a-v>तत्सर्वमखिलेनाशु प्रस्थाप्य भरताग्रजः।</a-v><a-v>हयं लक्ष्मणसंपन्नं कृष्णसारं मुमोच ह॥ १</a-v></p>
<p id="7.83.2"><a-v>ऋत्विग्भिर्लक्ष्मणं सार्धमश्वे च विनियुज्य सः।</a-v><a-v>ततोऽभ्यगच्छत्काकुत्स्थः सह सैन्येन नैमिषम्॥ २</a-v></p>
<p id="7.83.3"><a-v>यज्ञवाटं महाबाहुर्दृष्ट्वा परममद्भुतम्।</a-v><a-v>प्रहर्षमतुलं लेभे श्रीमानिति च सोऽब्रवीत्॥ ३</a-v></p>
<p id="7.83.4"><a-v>नैमिषे वसतस्तस्य सर्व एव नराधिपाः।</a-v><a-v>आजग्मुः सर्वराष्ट्रेभ्यस्तान्रामः प्रत्यपूजयत्॥ ४</a-v></p>
<p id="7.83.5"><a-v>उपकार्यान्महार्हांश्च पार्थिवानां महात्मनाम्।</a-v><a-v>सानुगानां नरश्रेष्ठो व्यादिदेश महाद्युतिः॥ ५</a-v></p>
<p id="7.83.6"><a-v>अन्नपानानि वस्त्राणि सानुगानां महात्मनाम्।</a-v><a-v>भरतः संददावाशु शत्रुघ्नसहितस्तदा॥ ६</a-v></p>
<p id="7.83.7"><a-v>वानराश्च महात्मानः सुग्रीवसहितास्तदा।</a-v><a-v>विप्राणां प्रणताः सर्वे चक्रिरे परिवेषणम्॥ ७</a-v></p>
<p id="7.83.8"><a-v>विभीषणश्च रक्षोभिः स्रग्विभिर्बहुभिर्वृतः।</a-v><a-v>ऋषीणामुग्रतपसां किंकरः पर्युपस्थितः॥ ८</a-v></p>
<p id="7.83.9"><a-v>एवं सुविहितो यज्ञो हयमेधोऽभ्यवर्तत।</a-v><a-v>लक्ष्मणेनाभिगुप्ता च हयचर्या प्रवर्तिता॥ ९</a-v></p>
<p id="7.83.10"><a-v>नान्यः शब्दोऽभवत्तत्र हयमेधे महात्मनः।</a-v><a-v>छन्दतो देहि विस्रब्धो यावत्तुष्यन्ति याचकाः।</a-v><a-v>तावद्वानररक्षोभिर्दत्तमेवाभ्यदृश्यत॥ १०</a-v></p>
<p id="7.83.11"><a-v>न कश्चिन्मलिनस्तत्र दीनो वाप्यथ वा कृशः।</a-v><a-v>तस्मिन्यज्ञवरे राज्ञो हृष्टपुष्टजनावृते॥ ११</a-v></p>
<p id="7.83.12"><a-v>ये च तत्र महात्मानो मुनयश्चिरजीविनः।</a-v><a-v>नास्मरंस्तादृशं यज्ञं दानौघसमलंकृतम्॥ १२</a-v></p>
<p id="7.83.13"><a-v>रजतानां सुवर्णानां रत्नानामथ वाससाम्।</a-v><a-v>अनिशं दीयमानानां नान्तः समुपदृश्यते॥ १३</a-v></p>
<p id="7.83.14"><a-v>न शक्रस्य न सोमस्य यमस्य वरुणस्य वा।</a-v><a-v>ईदृशो दृष्टपूर्वो न एवमूचुस्तपोधनाः॥ १४</a-v></p>
<p id="7.83.15"><a-v>सर्वत्र वानरास्तस्थुः सर्वत्रैव च राक्षसाः।</a-v><a-v>वासो धनानि कामिभ्यः पूर्णहस्ता ददुर्भृशम्॥ १५</a-v></p>
<p id="7.83.16"><a-v>ईदृशो राजसिंहस्य यज्ञः सर्वगुणान्वितः।</a-v><a-v>संवत्सरमथो साग्रं वर्तते न च हीयते॥ १६</a-v></p>
<p><a-v>इति श्रीरामायणे उत्तरकाण्डे त्र्यशीतितमः सर्गः ॥ ८३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
