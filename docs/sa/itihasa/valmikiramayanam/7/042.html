<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/042.sxml"><a-title>वाल्मीकिरामायणम् उत्तरकाण्डम् ४२ सर्गः</a-title><a-meta>
<p>Unique Words: 224</p>
</a-meta><hr><a-sec><p id="7.42.1"><a-v>तत्रोपविष्टं राजानमुपासन्ते विचक्षणाः।</a-v><a-v>कथानां बहुरूपाणां हास्यकाराः समन्ततः॥ १</a-v></p>
<p id="7.42.2"><a-v>विजयो मधुमत्तश्च काश्यपः पिङ्गलः कुशः।</a-v><a-v>सुराजिः कालियो भद्रो दन्तवक्रः समागधः॥ २</a-v></p>
<p id="7.42.3"><a-v>एते कथा बहुविधा परिहाससमन्विताः।</a-v><a-v>कथयन्ति स्म संहृष्टा राघवस्य महात्मनः॥ ३</a-v></p>
<p id="7.42.4"><a-v>ततः कथायां कस्यांचिद्राघवः समभाषत।</a-v><a-v>काः कथा नगरे भद्र वर्तन्ते विषयेषु च॥ ४</a-v></p>
<p id="7.42.5"><a-v>मामाश्रितानि कान्याहुः पौरजानपदा जनाः।</a-v><a-v>किं च सीतां समाश्रित्य भरतं किं नु लक्ष्मणम्॥ ५</a-v></p>
<p id="7.42.6"><a-v>किं नु शत्रुघ्नमाश्रित्य कैकेयीं मातरं च मे।</a-v><a-v>वक्तव्यतां च राजानो नवे राज्ये व्रजन्ति हि॥ ६</a-v></p>
<p id="7.42.7"><a-v>एवमुक्ते तु रामेण भद्रः प्राञ्जलिरब्रवीत्।</a-v><a-v>स्थिताः कथाः शुभा राजन्वर्तन्ते पुरवासिनाम्॥ ७</a-v></p>
<p id="7.42.8"><a-v>अयं तु विजयः सौम्य दशग्रीववधाश्रितः।</a-v><a-v>भूयिष्ठं स्वपुरे पौरैः कथ्यते पुरुषर्षभ॥ ८</a-v></p>
<p id="7.42.9"><a-v>एवमुक्तस्तु भद्रेण राघवो वाक्यमब्रवीत्।</a-v><a-v>कथयस्व यथातथ्यं सर्वं निरवशेषतः॥ ९</a-v></p>
<p id="7.42.10"><a-v>शुभाशुभानि वाक्यानि यान्याहुः पुरवासिनः।</a-v><a-v>श्रुत्वेदानीं शुभं कुर्यां न कुर्यामशुभानि च॥ १०</a-v></p>
<p id="7.42.11"><a-v>कथयस्व च विस्रब्धो निर्भयो विगतज्वरः।</a-v><a-v>कथयन्ते यथा पौरा जना जनपदेषु च॥ ११</a-v></p>
<p id="7.42.12"><a-v>राघवेणैवमुक्तस्तु भद्रः सुरुचिरं वचः।</a-v><a-v>प्रत्युवाच महाबाहुं प्राञ्जलिः सुसमाहितः॥ १२</a-v></p>
<p id="7.42.13"><a-v>शृणु राजन्यथा पौराः कथयन्ति शुभाशुभम्।</a-v><a-v>चत्वरापणरथ्यासु वनेषूपवनेषु च॥ १३</a-v></p>
<p id="7.42.14"><a-v>दुष्करं कृतवान्रामः समुद्रे सेतुबन्धनम्।</a-v><a-v>अकृतं पूर्वकैः कैश्चिद्देवैरपि सदानवैः॥ १४</a-v></p>
<p id="7.42.15"><a-v>रावणश्च दुराधर्षो हतः सबलवाहनः।</a-v><a-v>वानराश्च वशं नीता ऋक्षाश्च सह राक्षसैः॥ १५</a-v></p>
<p id="7.42.16"><a-v>हत्वा च रावणं युद्धे सीतामाहृत्य राघवः।</a-v><a-v>अमर्षं पृष्ठतः कृत्वा स्ववेश्म पुनरानयत्॥ १६</a-v></p>
<p id="7.42.17"><a-v>कीदृशं हृदये तस्य सीतासंभोगजं सुखम्।</a-v><a-v>अङ्कमारोप्य हि पुरा रावणेन बलाद्धृताम्॥ १७</a-v></p>
<p id="7.42.18"><a-v>लङ्कामपि पुनर्नीतामशोकवनिकां गताम्।</a-v><a-v>रक्षसां वशमापन्नां कथं रामो न कुत्सते॥ १८</a-v></p>
<p id="7.42.19"><a-v>अस्माकमपि दारेषु सहनीयं भविष्यति।</a-v><a-v>यथा हि कुरुते राजा प्रजा तमनुवर्तते॥ १९</a-v></p>
<p id="7.42.20"><a-v>एवं बहुविधा वाचो वदन्ति पुरवासिनः।</a-v><a-v>नगरेषु च सर्वेषु राजञ्जनपदेषु च॥ २०</a-v></p>
<p id="7.42.21"><a-v>तस्यैतद्भाषितं श्रुत्वा राघवः परमार्तवत्।</a-v><a-v>उवाच सर्वान्सुहृदः कथमेतन्निवेद्यताम्॥ २१</a-v></p>
<p id="7.42.22"><a-v>सर्वे तु शिरसा भूमावभिवाद्य प्रणम्य च।</a-v><a-v>प्रत्यूचू राघवं दीनमेवमेतन्न संशयः॥ २२</a-v></p>
<p id="7.42.23"><a-v>श्रुत्वा तु वाक्यं काकुत्स्थः सर्वेषां समुदीरितम्।</a-v><a-v>विसर्जयामास तदा सर्वांस्ताञ्शत्रुतापनः॥ २३</a-v></p>
<p><a-v>इति श्रीरामायणे उत्तरकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
