<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/044.sxml"><a-title>वाल्मीकिरामायणम् उत्तरकाण्डम् ४४ सर्गः</a-title><a-meta>
<p>Unique Words: 212</p>
</a-meta><hr><a-sec><p id="7.44.1"><a-v>तेषां समुपविष्टानां सर्वेषां दीनचेतसाम्।</a-v><a-v>उवाच वाक्यं काकुत्स्थो मुखेन परिशुष्यता॥ १</a-v></p>
<p id="7.44.2"><a-v>सर्वे शृणुत भद्रं वो मा कुरुध्वं मनोऽन्यथा।</a-v><a-v>पौराणां मम सीतायां यादृशी वर्तते कथा॥ २</a-v></p>
<p id="7.44.3"><a-v>पौरापवादः सुमहांस्तथा जनपदस्य च।</a-v><a-v>वर्तते मयि बीभत्सः स मे मर्माणि कृन्तति॥ ३</a-v></p>
<p id="7.44.4"><a-v>अहं किल कुले जात इक्ष्वाकूणां महात्मनाम्।</a-v><a-v>सीतां पापसमाचारामानयेयं कथं पुरे॥ ४</a-v></p>
<p id="7.44.5"><a-v>जानासि हि यथा सौम्य दण्डके विजने वने।</a-v><a-v>रावणेन हृता सीता स च विध्वंसितो मया॥ ५</a-v></p>
<p id="7.44.6"><a-v>प्रत्यक्षं तव सौमित्रे देवानां हव्यवाहनः।</a-v><a-v>अपापां मैथिलीमाह वायुश्चाकाशगोचरः॥ ६</a-v></p>
<p id="7.44.7"><a-v>चन्द्रादित्यौ च शंसेते सुराणां संनिधौ पुरा।</a-v><a-v>ऋषीणां चैव सर्वेषामपापां जनकात्मजाम्॥ ७</a-v></p>
<p id="7.44.8"><a-v>एवं शुद्धसमाचारा देवगन्धर्वसंनिधौ।</a-v><a-v>लङ्काद्वीपे महेन्द्रेण मम हस्ते निवेशिता॥ ८</a-v></p>
<p id="7.44.9"><a-v>अन्तरात्मा च मे वेत्ति सीतां शुद्धां यशस्विनीम्।</a-v><a-v>ततो गृहीत्वा वैदेहीमयोध्यामहमागतः॥ ९</a-v></p>
<p id="7.44.10"><a-v>अयं तु मे महान्वादः शोकश्च हृदि वर्तते।</a-v><a-v>पौरापवादः सुमहांस्तथा जनपदस्य च॥ १०</a-v></p>
<p id="7.44.11"><a-v>अकीर्तिर्यस्य गीयेत लोके भूतस्य कस्यचित्।</a-v><a-v>पतत्येवाधमाँल्लोकान्यावच्छब्दः स कीर्त्यते॥ ११</a-v></p>
<p id="7.44.12"><a-v>अकीर्तिर्निन्द्यते दैवैः कीर्तिर्देवेषु पूज्यते।</a-v><a-v>कीर्त्यर्थं च समारम्भः सर्व एव महात्मनाम्॥ १२</a-v></p>
<p id="7.44.13"><a-v>अप्यहं जीवितं जह्यां युष्मान्वा पुरुषर्षभाः।</a-v><a-v>अपवादभयाद्भीतः किं पुनर्जनकात्मजाम्॥ १३</a-v></p>
<p id="7.44.14"><a-v>तस्माद्भवन्तः पश्यन्तु पतितं शोकसागरे।</a-v><a-v>न हि पश्याम्यहं भूयः किंचिद्दुःखमतोऽधिकम्॥ १४</a-v></p>
<p id="7.44.15"><a-v>श्वस्त्वं प्रभाते सौमित्रे सुमन्त्राधिष्ठितं रथम्।</a-v><a-v>आरुह्य सीतामारोप्य विषयान्ते समुत्सृज॥ १५</a-v></p>
<p id="7.44.16"><a-v>गङ्गायास्तु परे पारे वाल्मीकेः सुमहात्मनः।</a-v><a-v>आश्रमो दिव्यसंकाशस्तमसातीरमाश्रितः॥ १६</a-v></p>
<p id="7.44.17"><a-v>तत्रैनां विजने कक्षे विसृज्य रघुनन्दन।</a-v><a-v>शीघ्रमागच्छ सौमित्रे कुरुष्व वचनं मम॥ १७</a-v></p>
<p id="7.44.18"><a-v>न चास्मि प्रतिवक्तव्यः सीतां प्रति कथंचन।</a-v><a-v>अप्रीतिः परमा मह्यं भवेत्तु प्रतिवारिते॥ १८</a-v></p>
<p id="7.44.19"><a-v>शापिताश्च मया यूयं भुजाभ्यां जीवितेन च।</a-v><a-v>ये मां वाक्यान्तरे ब्रूयुरनुनेतुं कथंचन॥ १९</a-v></p>
<p id="7.44.20"><a-v>मानयन्तु भवन्तो मां यदि मच्छासने स्थिताः।</a-v><a-v>इतोऽद्य नीयतां सीता कुरुष्व वचनं मम॥ २०</a-v></p>
<p id="7.44.21"><a-v>पूर्वमुक्तोऽहमनया गङ्गातीरे महाश्रमान्।</a-v><a-v>पश्येयमिति तस्याश्च कामः संवर्त्यतामयम्॥ २१</a-v></p>
<p id="7.44.22"><a-v>एवमुक्त्वा तु काकुत्स्थो बाष्पेण पिहितेक्षणः।</a-v><a-v>प्रविवेश स धर्मात्मा भ्रातृभिः परिवारितः॥ २२</a-v></p>
<p><a-v>इति श्रीरामायणे उत्तरकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
