<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/065.sxml"><a-title>वाल्मीकिरामायणम् उत्तरकाण्डम् ६५ सर्गः</a-title><a-meta>
<p>Unique Words: 246</p>
</a-meta><hr><a-sec><p id="7.65.1"><a-v>तथा तु करुणं तस्य द्विजस्य परिदेवितम्।</a-v><a-v>शुश्राव राघवः सर्वं दुःखशोकसमन्वितम्॥ १</a-v></p>
<p id="7.65.2"><a-v>स दुःखेन सुसंतप्तो मन्त्रिणः समुपाह्वयत्।</a-v><a-v>वसिष्ठं वामदेवं च भ्रातॄंश्च सहनैगमान्॥ २</a-v></p>
<p id="7.65.3"><a-v>ततो द्विजा वसिष्ठेन सार्धमष्टौ प्रवेशिताः।</a-v><a-v>राजानं देवसंकाशं वर्धस्वेति ततोऽब्रुवन्॥ ३</a-v></p>
<p id="7.65.4"><a-v>मार्कण्डेयोऽथ मौद्गल्यो वामदेवश्च काश्यपः।</a-v><a-v>कात्यायनोऽथ जाबालिर्गौतमो नारदस्तथा॥ ४</a-v></p>
<p id="7.65.5"><a-v>एते द्विजर्षभाः सर्वे आसनेषूपवेशिताः।</a-v><a-v>मन्त्रिणो नैगमाश्चैव यथार्हमनुकूलतः॥ ५</a-v></p>
<p id="7.65.6"><a-v>ताषां समुपविष्टानां सर्वेषां दीप्ततेजसाम्।</a-v><a-v>राघवः सर्वमाचष्टे द्विजो यस्मात्प्ररोदिति॥ ६</a-v></p>
<p id="7.65.7"><a-v>तस्य तद्वचनं श्रुत्वा राज्ञो दीनस्य नारदः।</a-v><a-v>प्रत्युवाच शुभं वाक्यमृषीणां संनिधौ नृपम्॥ ७</a-v></p>
<p id="7.65.8"><a-v>शृणु राजन्यथाकाले प्राप्तोऽयं बालसंक्षयः।</a-v><a-v>श्रुत्वा कर्तव्यतां वीर कुरुष्व रघुनन्दन॥ ८</a-v></p>
<p id="7.65.9"><a-v>पुरा कृतयुगे राम ब्राह्मणा वै तपस्विनः।</a-v><a-v>अब्राह्मणस्तदा राजन्न तपस्वी कथंचन॥ ९</a-v></p>
<p id="7.65.10"><a-v>तस्मिन्युगे प्रज्वलिते ब्रह्मभूते अनावृते।</a-v><a-v>अमृत्यवस्तदा सर्वे जज्ञिरे दीर्घदर्शिनः॥ १०</a-v></p>
<p id="7.65.11"><a-v>ततस्त्रेतायुगं नाम मानवानां वपुष्मताम्।</a-v><a-v>क्षत्रिया यत्र जायन्ते पूर्वेण तपसान्विताः॥ ११</a-v></p>
<p id="7.65.12"><a-v>वीर्येण तपसा चैव तेऽधिकाः पूर्वजन्मनि।</a-v><a-v>मानवा ये महात्मानस्तस्मिंस्त्रेतायुगे युगे॥ १२</a-v></p>
<p id="7.65.13"><a-v>ब्रह्मक्षत्रं तु तत्सर्वं यत्पूर्वमपरं च यत्।</a-v><a-v>युगयोरुभयोरासीत्समवीर्यसमन्वितम्॥ १३</a-v></p>
<p id="7.65.14"><a-v>अपश्यन्तस्तु ते सर्वे विशेषमधिकं ततः।</a-v><a-v>स्थापनं चक्रिरे तत्र चातुर्वर्ण्यस्य सर्वतः॥ १४</a-v></p>
<p id="7.65.15"><a-v>अधर्मः पादमेकं तु पातयत्पृथिवीतले।</a-v><a-v>अधर्मेण हि संयुक्तास्तेन मन्दाभवन्द्विजाः॥ १५</a-v></p>
<p id="7.65.16"><a-v>ततः प्रादुष्कृतं पूर्वमायुषः परिनिष्ठितम्।</a-v><a-v>शुभान्येवाचरँल्लोकाः सत्यधर्मपरायणाः॥ १६</a-v></p>
<p id="7.65.17"><a-v>त्रेतायुगे त्ववर्तन्त ब्राह्मणाः क्षत्रियश्च ये।</a-v><a-v>तपोऽतप्यन्त ते सर्वे शुश्रूषामपरे जनाः॥ १७</a-v></p>
<p id="7.65.18"><a-v>स धर्मः परमस्तेषां वैश्यशूद्रमथागमत्।</a-v><a-v>पूजां च सर्ववर्णानां शूद्राश्चक्रुर्विशेषतः॥ १८</a-v></p>
<p id="7.65.19"><a-v>ततः पादमधर्मस्य द्वितीयमवतारयत्।</a-v><a-v>ततो द्वापरसंख्या सा युगस्य समजायत॥ १९</a-v></p>
<p id="7.65.20"><a-v>तस्मिन्द्वापरसंख्ये तु वर्तमाने युगक्षये।</a-v><a-v>अधर्मश्चानृतं चैव ववृधे पुरुषर्षभ॥ २०</a-v></p>
<p id="7.65.21"><a-v>तस्मिन्द्वापरसंख्याते तपो वैश्यान्समाविशत्।</a-v><a-v>न शूद्रो लभते धर्ममुग्रं तप्तं नरर्षभ॥ २१</a-v></p>
<p id="7.65.22"><a-v>हीनवर्णो नरश्रेष्ठ तप्यते सुमहत्तपः।</a-v><a-v>भविष्या शूद्रयोन्यां हि तपश्चर्या कलौ युगे॥ २२</a-v></p>
<p id="7.65.23"><a-v>अधर्मः परमो राम द्वापरे शूद्रधारितः।</a-v><a-v>स वै विषयपर्यन्ते तव राजन्महातपाः।</a-v><a-v>शूद्रस्तप्यति दुर्बुद्धिस्तेन बालवधो ह्ययम्॥ २३</a-v></p>
<p id="7.65.24"><a-v>यो ह्यधर्ममकार्यं वा विषये पार्थिवस्य हि।</a-v><a-v>करोति राजशार्दूल पुरे वा दुर्मतिर्नरः।</a-v><a-v>क्षिप्रं हि नरकं याति स च राजा न संशयः॥ २४</a-v></p>
<p id="7.65.25"><a-v>स त्वं पुरुषशार्दूल मार्गस्व विषयं स्वकम्।</a-v><a-v>दुष्कृतं यत्र पश्येथास्तत्र यत्नं समाचर॥ २५</a-v></p>
<p id="7.65.26"><a-v>एवं ते धर्मवृद्धिश्च नृणां चायुर्विवर्धनम्।</a-v><a-v>भविष्यति नरश्रेष्ठ बालस्यास्य च जीवितम्॥ २६</a-v></p>
<p><a-v>इति श्रीरामायणे उत्तरकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
