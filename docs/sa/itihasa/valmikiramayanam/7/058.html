<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/058.sxml"><a-title>वाल्मीकिरामायणम् उत्तरकाण्डम् ५८ सर्गः</a-title><a-meta>
<p>Unique Words: 138</p>
</a-meta><hr><a-sec><p id="7.58.1"><a-v>यामेव रात्रिं शत्रुघ्नः पर्णशालां समाविशत्।</a-v><a-v>तामेव रात्रिं सीतापि प्रसूता दारकद्वयम्॥ १</a-v></p>
<p id="7.58.2"><a-v>ततोऽर्धरात्रसमये बालका मुनिदारकाः।</a-v><a-v>वाल्मीकेः प्रियमाचख्युः सीतायाः प्रसवं शुभम्।</a-v><a-v>तस्य रक्षां महातेजः कुरु भूतविनाशिनीम्॥ २</a-v></p>
<p id="7.58.3"><a-v>तेषां तद्वचनं श्रुत्वा मुनिर्हर्षमुपागमत्।</a-v><a-v>भूतघ्नीं चाकरोत्ताभ्यां रक्षां रक्षोविनाशिनीम्॥ ३</a-v></p>
<p id="7.58.4"><a-v>कुशमुष्टिमुपादाय लवं चैव तु स द्विजः।</a-v><a-v>वाल्मीकिः प्रददौ ताभ्यां रक्षां भूतविनाशिनीम्॥ ४</a-v></p>
<p id="7.58.5"><a-v>यस्तयोः पूर्वजो जातः स कुशैर्मन्त्रसंस्कृतैः।</a-v><a-v>निर्मार्जनीयस्तु भवेत्कुश इत्यस्य नामतः॥ ५</a-v></p>
<p id="7.58.6"><a-v>यश्चापरो भवेत्ताभ्यां लवेन सुसमाहितः।</a-v><a-v>निर्मार्जनीयो वृद्धाभिर्लवश्चेति स नामतः॥ ६</a-v></p>
<p id="7.58.7"><a-v>एवं कुशलवौ नाम्ना तावुभौ यमजातकौ।</a-v><a-v>मत्कृताभ्यां च नामभ्यां ख्यातियुक्तौ भविष्यतः॥ ७</a-v></p>
<p id="7.58.8"><a-v>ते रक्षां जगृहुस्तां च मुनिहस्तात्समाहिताः।</a-v><a-v>अकुर्वंश्च ततो रक्षां तयोर्विगतकल्मषाः॥ ८</a-v></p>
<p id="7.58.9"><a-v>तथा तां क्रियमाणां तु रक्षां गोत्रं च नाम च।</a-v><a-v>संकीर्तनं च रामस्य सीतायाः प्रसवौ शुभौ॥ ९</a-v></p>
<p id="7.58.10"><a-v>अर्धारात्रे तु शत्रुघ्नः शुश्राव सुमहत्प्रियम्।</a-v><a-v>पर्णशालां गतो रात्रौ दिष्ट्या दिष्ट्येति चाब्रवीत्॥ १०</a-v></p>
<p id="7.58.11"><a-v>तथा तस्य प्रहृष्टस्य शत्रुघ्नस्य महात्मनः।</a-v><a-v>व्यतीता वार्षिकी रात्रिः श्रावणी लघुविक्रमा॥ ११</a-v></p>
<p id="7.58.12"><a-v>प्रभाते तु महावीर्यः कृत्वा पौर्वाह्णिकं क्रमम्।</a-v><a-v>मुनिं प्राञ्जलिरामन्त्र्य प्रायात्पश्चान्मुखः पुनः॥ १२</a-v></p>
<p id="7.58.13"><a-v>स गत्वा यमुनातीरं सप्तरात्रोषितः पथि।</a-v><a-v>ऋषीणां पुण्यकीर्तीनामाश्रमे वासमभ्ययात्॥ १३</a-v></p>
<p id="7.58.14"><a-v>स तत्र मुनिभिः सार्धं भार्गवप्रमुखैर्नृपः।</a-v><a-v>कथाभिर्बहुरूपाभिर्वासं चक्रे महायशाः॥ १४</a-v></p>
<p><a-v>इति श्रीरामायणे उत्तरकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
