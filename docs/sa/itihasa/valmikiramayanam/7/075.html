<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/075.sxml"><a-title>वाल्मीकिरामायणम् उत्तरकाण्डम् ७५ सर्गः</a-title><a-meta>
<p>Unique Words: 172</p>
</a-meta><hr><a-sec><p id="7.75.1"><a-v>तथोक्तवति रामे तु भरते च महात्मनि।</a-v><a-v>लक्ष्मणोऽपि शुभं वाक्यमुवाच रघुनन्दनम्॥ १</a-v></p>
<p id="7.75.2"><a-v>अश्वमेधो महायज्ञः पावनः सर्वपाप्मनाम्।</a-v><a-v>पावनस्तव दुर्धर्षो रोचतां क्रतुपुंगवः॥ २</a-v></p>
<p id="7.75.3"><a-v>श्रूयते हि पुरावृत्तं वासवे सुमहात्मनि।</a-v><a-v>ब्रह्महत्यावृतः शक्रो हयमेधेन पावितः॥ ३</a-v></p>
<p id="7.75.4"><a-v>पुरा किल महाबाहो देवासुरसमागमे।</a-v><a-v>वृत्रो नाम महानासीद्दैतेयो लोकसंमतः॥ ४</a-v></p>
<p id="7.75.5"><a-v>विस्तीर्णा योजनशतमुच्छ्रितस्त्रिगुणं ततः।</a-v><a-v>अनुरागेण लोकांस्त्रीन्स्नेहात्पश्यति सर्वतः॥ ५</a-v></p>
<p id="7.75.6"><a-v>धर्मज्ञश्च कृतज्ञश्च बुद्ध्या च परिनिष्ठितः।</a-v><a-v>शशास पृथिवीं सर्वां धर्मेण सुसमाहितः॥ ६</a-v></p>
<p id="7.75.7"><a-v>तस्मिन्प्रशासति तदा सर्वकामदुघा मही।</a-v><a-v>रसवन्ति प्रसूतानि मूलानि च फलानि च॥ ७</a-v></p>
<p id="7.75.8"><a-v>अकृष्टपच्या पृथिवी सुसंपन्ना महात्मनः।</a-v><a-v>स राज्यं तादृशं भुङ्क्ते स्फीतमद्भुतदर्शनम्॥ ८</a-v></p>
<p id="7.75.9"><a-v>तस्य बुद्धिः समुत्पन्ना तपः कुर्यामनुत्तमम्।</a-v><a-v>तपो हि परमं श्रेयस्तपो हि परमं सुखम्॥ ९</a-v></p>
<p id="7.75.10"><a-v>स निक्षिप्य सुतं ज्येष्ठं पौरेषु परमेश्वरम्।</a-v><a-v>तप उग्रमुपातिष्ठत्तापयन्सर्वदेवताः॥ १०</a-v></p>
<p id="7.75.11"><a-v>तपस्तप्यति वृत्रे तु वासवः परमार्तवत्।</a-v><a-v>विष्णुं समुपसंक्रम्य वाक्यमेतदुवाच ह॥ ११</a-v></p>
<p id="7.75.12"><a-v>तपस्यता महाबाहो लोका वृत्रेण निर्जिताः।</a-v><a-v>बलवान्स हि धर्मात्मा नैनं शक्ष्यामि बाधितुम्॥ १२</a-v></p>
<p id="7.75.13"><a-v>यद्यसौ तप आतिष्ठेद्भूय एव सुरेश्वर।</a-v><a-v>यावल्लोका धरिष्यन्ति तावदस्य वशानुगाः॥ १३</a-v></p>
<p id="7.75.14"><a-v>त्वं चैनं परमोदारमुपेक्षसि महाबल।</a-v><a-v>क्षणं हि न भवेद्वृत्रः क्रुद्धे त्वयि सुरेश्वर॥ १४</a-v></p>
<p id="7.75.15"><a-v>यदा हि प्रीतिसंयोगं त्वया विष्णो समागतः।</a-v><a-v>तदा प्रभृति लोकानां नाथत्वमुपलब्धवान्॥ १५</a-v></p>
<p id="7.75.16"><a-v>स त्वं प्रसादं लोकानां कुरुष्व सुमहायशः।</a-v><a-v>त्वत्कृतेन हि सर्वं स्यात्प्रशान्तमजरं जगत्॥ १६</a-v></p>
<p id="7.75.17"><a-v>इमे हि सर्वे विष्णो त्वां निरीक्षन्ते दिवौकसः।</a-v><a-v>वृत्रघतेन महता एषां साह्यं कुरुष्व ह॥ १७</a-v></p>
<p id="7.75.18"><a-v>त्वया हि नित्यशः साह्यं कृतमेषां महात्मनाम्।</a-v><a-v>असह्यमिदमन्येषामगतीनां गतिर्भवान्॥ १८</a-v></p>
<p><a-v>इति श्रीरामायणे उत्तरकाण्डे पञ्चसप्ततितमः सर्गः ॥ ७५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
