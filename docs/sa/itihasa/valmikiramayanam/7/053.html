<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ५३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/053.sxml"><a-title>वाल्मीकिरामायणम् उत्तरकाण्डम् ५३ सर्गः</a-title><a-meta>
<p>Unique Words: 229</p>
</a-meta><hr><a-sec><p id="7.53.1"><a-v>ब्रुवद्भिरेवमृषिभिः काकुत्स्थो वाक्यमब्रवीत्।</a-v><a-v>किं कार्यं ब्रूत भवतां भयं नाशयितास्मि वः॥ १</a-v></p>
<p id="7.53.2"><a-v>तथा वदति काकुत्स्थे भार्गवो वाक्यमब्रवीत्।</a-v><a-v>भयं नः शृणु यन्मूलं देशस्य च नरेश्वर॥ २</a-v></p>
<p id="7.53.3"><a-v>पूर्वं कृतयुगे राम दैतेयः सुमहाबलः।</a-v><a-v>लोलापुत्रोऽभवज्ज्येष्ठो मधुर्नाम महासुरः॥ ३</a-v></p>
<p id="7.53.4"><a-v>ब्रह्मण्यश्च शरण्यश्च बुद्ध्या च परिनिष्ठितः।</a-v><a-v>सुरैश्च परमोदारैः प्रीतिस्तस्यातुलाभवत्॥ ४</a-v></p>
<p id="7.53.5"><a-v>स मधुर्वीर्यसंपन्नो धर्मे च सुसमाहितः।</a-v><a-v>बहुमानाच्च रुद्रेण दत्तस्तस्याद्भुतो वरः॥ ५</a-v></p>
<p id="7.53.6"><a-v>शूलं शूलाद्विनिष्कृष्य महावीर्यं महाप्रभम्।</a-v><a-v>ददौ महात्मा सुप्रीतो वाक्यं चैतदुवाच ह॥ ६</a-v></p>
<p id="7.53.7"><a-v>त्वयायमतुलो धर्मो मत्प्रसादात्कृतः शुभः।</a-v><a-v>प्रीत्या परमया युक्तो ददाम्यायुधमुत्तमम्॥ ७</a-v></p>
<p id="7.53.8"><a-v>यावत्सुरैश्च विप्रैश्च न विरुध्येर्महासुर।</a-v><a-v>तावच्छूलं तवेदं स्यादन्यथा नाशमाप्नुयात्॥ ८</a-v></p>
<p id="7.53.9"><a-v>यश्च त्वामभियुञ्जीत युद्धाय विगतज्वरः।</a-v><a-v>तं शूलं भस्मसात्कृत्वा पुनरेष्यति ते करम्॥ ९</a-v></p>
<p id="7.53.10"><a-v>एवं रुद्राद्वरं लब्ध्वा भूय एव महासुरः।</a-v><a-v>प्रणिपत्य महादेवं वाक्यमेतदुवाच ह॥ १०</a-v></p>
<p id="7.53.11"><a-v>भगवन्मम वंशस्य शूलमेतदनुत्तमम्।</a-v><a-v>भवेत्तु सततं देव सुराणामीश्वरो ह्यसि॥ ११</a-v></p>
<p id="7.53.12"><a-v>तं ब्रुवाणं मधुं देवः सर्वभूतपतिः शिवः।</a-v><a-v>प्रत्युवाच महादेवो नैतदेवं भविष्यति॥ १२</a-v></p>
<p id="7.53.13"><a-v>मा भूत्ते विफला वाणी मत्प्रसादकृता शुभा।</a-v><a-v>भवतः पुत्रमेकं तु शूलमेतद्गमिष्यति॥ १३</a-v></p>
<p id="7.53.14"><a-v>यावत्करस्थः शूलोऽयं भविष्यति सुतस्य ते।</a-v><a-v>अवध्यः सर्वभूतानां शूलहस्तो भविष्यति॥ १४</a-v></p>
<p id="7.53.15"><a-v>एवं मधुर्वरं लब्ध्वा देवात्सुमहदद्भुतम्।</a-v><a-v>भवनं चासुरश्रेष्ठः कारयामास सुप्रभम्॥ १५</a-v></p>
<p id="7.53.16"><a-v>तस्य पत्नी महाभागा प्रिया कुम्भीनसी हि या।</a-v><a-v>विश्वावसोरपत्यं सा ह्यनलायां महाप्रभा॥ १६</a-v></p>
<p id="7.53.17"><a-v>तस्याः पुत्रो महावीर्यो लवणो नाम दारुणः।</a-v><a-v>बाल्यात्प्रभृति दुष्टात्मा पापान्येव समाचरत्॥ १७</a-v></p>
<p id="7.53.18"><a-v>तं पुत्रं दुर्विनीतं तु दृष्ट्वा दुःखसमन्वितः।</a-v><a-v>मधुः स शोकमापेदे न चैनं किंचिदब्रवीत्॥ १८</a-v></p>
<p id="7.53.19"><a-v>स विहाय इमं लोकं प्रविष्टो वरुणालयम्।</a-v><a-v>शूलं निवेश्य लवणे वरं तस्मै न्यवेदयत्॥ १९</a-v></p>
<p id="7.53.20"><a-v>स प्रभावेन शूलस्य दौरात्म्येनात्मनस्तथा।</a-v><a-v>संतापयति लोकांस्त्रीन्विशेषेण तु तापसान्॥ २०</a-v></p>
<p id="7.53.21"><a-v>एवंप्रभावो लवणः शूलं चैव तथाविधम्।</a-v><a-v>श्रुत्वा प्रमाणं काकुत्स्थ त्वं हि नः परमा गतिः॥ २१</a-v></p>
<p id="7.53.22"><a-v>बहवः पार्थिवा राम भयार्तैरृषिभिः पुरा।</a-v><a-v>अभयं याचिता वीर त्रातारं न च विद्महे॥ २२</a-v></p>
<p id="7.53.23"><a-v>ते वयं रावणं श्रुत्वा हतं सबलवाहनम्।</a-v><a-v>त्रातारं विद्महे राम नान्यं भुवि नराधिपम्।</a-v><a-v>तत्परित्रातुमिच्छामो लवणाद्भयपीडिताः॥ २३</a-v></p>
<p><a-v>इति श्रीरामायणे उत्तरकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
