<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ४९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/049.sxml"><a-title>वाल्मीकिरामायणम् उत्तरकाण्डम् ४९ सर्गः</a-title><a-meta>
<p>Unique Words: 180</p>
</a-meta><hr><a-sec><p id="7.49.1"><a-v>दृष्ट्वा तु मैथिलीं सीतामाश्रमं संप्रवेशिताम्।</a-v><a-v>संतापमकरोद्घोरं लक्ष्मणो दीनचेतनः॥ १</a-v></p>
<p id="7.49.2"><a-v>अब्रवीच्च महातेजाः सुमन्त्रं मन्त्रसारथिम्।</a-v><a-v>सीतासंतापजं दुःखं पश्य रामस्य धीमतः॥ २</a-v></p>
<p id="7.49.3"><a-v>अतो दुःखतरं किं नु राघवस्य भविष्यति।</a-v><a-v>पत्नीं शुद्धसमाचारां विसृज्य जनकात्मजाम्॥ ३</a-v></p>
<p id="7.49.4"><a-v>व्यक्तं दैवादहं मन्ये राघवस्य विनाभवम्।</a-v><a-v>वैदेह्या सारथे सार्धं दैवं हि दुरतिक्रमम्॥ ४</a-v></p>
<p id="7.49.5"><a-v>यो हि देवान्सगन्धर्वानसुरान्सह राक्षसैः।</a-v><a-v>निहन्याद्राघवः क्रुद्धः स दैवमनुवर्तते॥ ५</a-v></p>
<p id="7.49.6"><a-v>पुरा मम पितुर्वाक्यैर्दण्डके विजने वने।</a-v><a-v>उषितो नव वर्षाणि पञ्च चैव सुदारुणे॥ ६</a-v></p>
<p id="7.49.7"><a-v>ततो दुःखतरं भूयः सीताया विप्रवासनम्।</a-v><a-v>पौराणां वचनं श्रुत्वा नृशंसं प्रतिभाति मे॥ ७</a-v></p>
<p id="7.49.8"><a-v>को नु धर्माश्रयः सूत कर्मण्यस्मिन्यशोहरे।</a-v><a-v>मैथिलीं प्रति संप्राप्तः पौरैर्हीनार्थवादिभिः॥ ८</a-v></p>
<p id="7.49.9"><a-v>एता बहुविधा वाचः श्रुत्वा लक्ष्मणभाषिताः।</a-v><a-v>सुमन्त्रः प्राञ्जलिर्भूत्वा वाक्यमेतदुवाच ह॥ ९</a-v></p>
<p id="7.49.10"><a-v>न संतापस्त्वया कार्यः सौमित्रे मैथिलीं प्रति।</a-v><a-v>दृष्टमेतत्पुरा विप्रैः पितुस्ते लक्ष्मणाग्रतः॥ १०</a-v></p>
<p id="7.49.11"><a-v>भविष्यति दृढं रामो दुःखप्रायोऽल्पसौख्यवान्।</a-v><a-v>त्वां चैव मैथिलीं चैव शत्रुघ्नभरतौ तथा।</a-v><a-v>संत्यजिष्यति धर्मात्मा कालेन महता महान्॥ ११</a-v></p>
<p id="7.49.12"><a-v>न त्विदं त्वयि वक्तव्यं सौमित्रे भरतेऽपि वा।</a-v><a-v>राज्ञा वोऽव्याहृतं वाक्यं दुर्वासा यदुवाच ह॥ १२</a-v></p>
<p id="7.49.13"><a-v>महाराजसमीपे च मम चैव नरर्षभ।</a-v><a-v>ऋषिणा व्याहृतं वाक्यं वसिष्ठस्य च संनिधौ॥ १३</a-v></p>
<p id="7.49.14"><a-v>ऋषेस्तु वचनं श्रुत्वा मामाह पुरुषर्षभः।</a-v><a-v>सूत न क्वचिदेवं ते वक्तव्यं जनसंनिधौ॥ १४</a-v></p>
<p id="7.49.15"><a-v>तस्याहं लोकपालस्य वाक्यं तत्सुसमाहितः।</a-v><a-v>नैव जात्वनृतं कुर्यामिति मे सौम्य दर्शनम्॥ १५</a-v></p>
<p id="7.49.16"><a-v>सर्वथा नास्त्यवक्तव्यं मया सौम्य तवाग्रतः।</a-v><a-v>यदि ते श्रवणे श्रद्धा श्रूयतां रघुनन्दन॥ १६</a-v></p>
<p id="7.49.17"><a-v>यद्यप्यहं नरेन्द्रेण रहस्यं श्रावितः पुरा।</a-v><a-v>तच्चाप्युदाहरिष्यामि दैवं हि दुरतिक्रमम्॥ १७</a-v></p>
<p id="7.49.18"><a-v>तच्छ्रुत्वा भाषितं तस्य गम्भीरार्थपदं महत्।</a-v><a-v>तथ्यं ब्रूहीति सौमित्रिः सूतं वाक्यमथाब्रवीत्॥ १८</a-v></p>
<p><a-v>इति श्रीरामायणे उत्तरकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
