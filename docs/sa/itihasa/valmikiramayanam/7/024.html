<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/024.sxml"><a-title>वाल्मीकिरामायणम् उत्तरकाण्डम् २४ सर्गः</a-title><a-meta>
<p>Unique Words: 335</p>
</a-meta><hr><a-sec><p id="7.24.1"><a-v>निवर्तमानः संहृष्टो रावणः स दुरात्मवान्।</a-v><a-v>जह्रे पथि नरेन्द्रर्षिदेवगन्धर्वकन्यकाः॥ १</a-v></p>
<p id="7.24.2"><a-v>दर्शनीयां हि यां रक्षः कन्यां स्त्रीं वाथ पश्यति।</a-v><a-v>हत्वा बन्धुजनं तस्या विमाने संन्यवेशयत्॥ २</a-v></p>
<p id="7.24.3"><a-v>तत्र पन्नगयक्षाणां मानुषाणां च रक्षसाम्।</a-v><a-v>दैत्यानां दानवानां च कन्या जग्राह रावणः॥ ३</a-v></p>
<p id="7.24.4"><a-v>दीर्घकेश्यः सुचार्वङ्ग्यः पूर्णचन्द्रनिभाननाः।</a-v><a-v>शोकायत्तास्तरुण्यश्च समस्ता स्तननम्रिताः॥ ४</a-v></p>
<p id="7.24.5"><a-v>तुल्यमग्न्यर्चिषां तत्र शोकाग्निभयसंभवम्।</a-v><a-v>प्रवेपमाना दुःखार्ता मुमुचुर्बाष्पजं जलम्॥ ५</a-v></p>
<p id="7.24.6"><a-v>तासां निश्वसमानानां निश्वसैः संप्रदीपितम्।</a-v><a-v>अग्निहोत्रमिवाभाति संनिरुद्धाग्निपुष्पकम्॥ ६</a-v></p>
<p id="7.24.7"><a-v>काचिद्दध्यौ सुदुःखार्ता हन्यादपि हि मामयम्।</a-v><a-v>स्मृत्वा मातॄः पितॄन्भ्रातॄन्पुत्रान्वै श्वशुरानपि।</a-v><a-v>दुःखशोकसमाविष्टा विलेपुः सहिताः स्त्रियः॥ ७</a-v></p>
<p id="7.24.8"><a-v>कथं नु खलु मे पुत्रः करिष्यति मया विना।</a-v><a-v>कथं माता कथं भ्राता निमग्नाः शोकसागरे॥ ८</a-v></p>
<p id="7.24.9"><a-v>हा कथं नु करिष्यामि भर्तारं दैवतं विना।</a-v><a-v>मृत्यो प्रसीद याचे त्वां नय मां यमसादनम्॥ ९</a-v></p>
<p id="7.24.10"><a-v>किं नु मे दुष्कृतं कर्म कृतं देहान्तरे पुरा।</a-v><a-v>ततोऽस्मि धर्षितानेन पतिता शोकसागरे॥ १०</a-v></p>
<p id="7.24.11"><a-v>न खल्विदानीं पश्यामि दुःखस्यान्तमिहात्मनः।</a-v><a-v>अहो धिन्मानुषाँल्लोकान्नास्ति खल्वधमः परः॥ ११</a-v></p>
<p id="7.24.12"><a-v>यद्दुर्बला बलवता बान्धवा रावणेन मे।</a-v><a-v>उदितेनैव सूर्येण तारका इव नाशिताः॥ १२</a-v></p>
<p id="7.24.13"><a-v>अहो सुबलवद्रक्षो वधोपायेषु रज्यते।</a-v><a-v>अहो दुर्वृत्तमात्मानं स्वयमेव न बुध्यते॥ १३</a-v></p>
<p id="7.24.14"><a-v>सर्वथा सदृशस्तावद्विक्रमोऽस्य दुरात्मनः।</a-v><a-v>इदं त्वसदृशं कर्म परदाराभिमर्शनम्॥ १४</a-v></p>
<p id="7.24.15"><a-v>यस्मादेष परख्यासु स्त्रीषु रज्यति दुर्मतिः।</a-v><a-v>तस्माद्धि स्त्रीकृतेनैव वधं प्राप्स्यति रावणः॥ १५</a-v></p>
<p id="7.24.16"><a-v>शप्तः स्त्रीभिः स तु तदा हततेजाः सुनिष्प्रभ।</a-v><a-v>पतिव्रताभिः साध्वीभिः स्थिताभिः साधुवर्त्मनि॥ १६</a-v></p>
<p id="7.24.17"><a-v>एवं विलपमानासु रावणो राक्षसाधिपः।</a-v><a-v>प्रविवेश पुरीं लङ्कां पूज्यमानो निशाचरैः॥ १७</a-v></p>
<p id="7.24.18"><a-v>ततो राक्षसराजस्य स्वसा परमदुःखिता।</a-v><a-v>पादयोः पतिता तस्य वक्तुमेवोपचक्रमे॥ १८</a-v></p>
<p id="7.24.19"><a-v>ततः स्वसारमुत्थाप्य रावणः परिसान्त्वयन्।</a-v><a-v>अब्रवीत्किमिदं भद्रे वक्तुमर्हसि मे द्रुतम्॥ १९</a-v></p>
<p id="7.24.20"><a-v>सा बाष्पपरिरुद्धाक्षी राक्षसी वाक्यमब्रवीत्।</a-v><a-v>हतास्मि विधवा राजंस्त्वया बलवता कृता॥ २०</a-v></p>
<p id="7.24.21"><a-v>एते वीर्यात्त्वया राजन्दैत्या विनिहता रणे।</a-v><a-v>कालकेया इति ख्याता महाबलपराक्रमाः॥ २१</a-v></p>
<p id="7.24.22"><a-v>तत्र मे निहतो भर्ता गरीयाञ्जीवितादपि।</a-v><a-v>स त्वया दयितस्तत्र भ्रात्रा शत्रुसमेन वै॥ २२</a-v></p>
<p id="7.24.23"><a-v>या त्वयास्मि हता राजन्स्वयमेवेह बन्धुना।</a-v><a-v>दुःखं वैधव्यशब्दं च दत्तं भोक्ष्याम्यहं त्वया॥ २३</a-v></p>
<p id="7.24.24"><a-v>ननु नाम त्वया रक्ष्यो जामाता समरेष्वपि।</a-v><a-v>तं निहत्य रणे राजन्स्वयमेव न लज्जसे॥ २४</a-v></p>
<p id="7.24.25"><a-v>एवमुक्तस्तया रक्षो भगिन्या क्रोशमानया।</a-v><a-v>अब्रवीत्सान्त्वयित्वा तां सामपूर्वमिदं वचः॥ २५</a-v></p>
<p id="7.24.26"><a-v>अलं वत्से विषादेन न भेतव्यं च सर्वशः।</a-v><a-v>मानदानविशेषैस्त्वां तोषयिष्यामि नित्यशः॥ २६</a-v></p>
<p id="7.24.27"><a-v>युद्धे प्रमत्तो व्याक्षिप्तो जयकाङ्क्षी क्षिपञ्शरान्।</a-v><a-v>नावगच्छामि युद्धेषु स्वान्परान्वाप्यहं शुभे।</a-v><a-v>तेनासौ निहतः संख्ये मया भर्ता तव स्वसः॥ २७</a-v></p>
<p id="7.24.28"><a-v>अस्मिन्काले तु यत्प्राप्तं तत्करिष्यामि ते हितम्।</a-v><a-v>भ्रातुरैश्वर्यसंस्थस्य खरस्य भव पार्श्वतः॥ २८</a-v></p>
<p id="7.24.29"><a-v>चतुर्दशानां भ्राता ते सहस्राणां भविष्यति।</a-v><a-v>प्रभुः प्रयाणे दाने च राक्षसानां महौजसाम्॥ २९</a-v></p>
<p id="7.24.30"><a-v>तत्र मातृष्वसुः पुत्रो भ्राता तव खरः प्रभुः।</a-v><a-v>भविष्यति सदा कुर्वन्यद्वक्ष्यसि वचः स्वयम्॥ ३०</a-v></p>
<p id="7.24.31"><a-v>शीघ्रं गच्छत्वयं शूरो दण्डकान्परिरक्षितुम्।</a-v><a-v>दूषणोऽस्य बलाध्यक्षो भविष्यति महाबलः॥ ३१</a-v></p>
<p id="7.24.32"><a-v>स हि शप्तो वनोद्देशः क्रुद्धेनोशनसा पुरा।</a-v><a-v>राक्षसानामयं वासो भविष्यति न संशयः॥ ३२</a-v></p>
<p id="7.24.33"><a-v>एवमुक्त्वा दशग्रीवः सैन्यं तस्यादिदेश ह।</a-v><a-v>चतुर्दश सहस्राणि रक्षसां कामरूपिणाम्॥ ३३</a-v></p>
<p id="7.24.34"><a-v>स तैः सर्वैः परिवृतो राक्षसैर्घोरदर्शनैः।</a-v><a-v>खरः संप्रययौ शीघ्रं दण्डकानकुतोभयः॥ ३४</a-v></p>
<p id="7.24.35"><a-v>स तत्र कारयामास राज्यं निहतकण्टकम्।</a-v><a-v>सा च शूर्पणखा प्रीता न्यवसद्दण्डकावने॥ ३५</a-v></p>
<p><a-v>इति श्रीरामायणे उत्तरकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
