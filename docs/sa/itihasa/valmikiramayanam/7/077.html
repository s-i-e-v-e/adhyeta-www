<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ७७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/077.sxml"><a-title>वाल्मीकिरामायणम् उत्तरकाण्डम् ७७ सर्गः</a-title><a-meta>
<p>Unique Words: 175</p>
</a-meta><hr><a-sec><p id="7.77.1"><a-v>तथा वृत्रवधं सर्वमखिलेन स लक्ष्मणः।</a-v><a-v>कथयित्वा नरश्रेष्ठः कथाशेषमुपाक्रमत्॥ १</a-v></p>
<p id="7.77.2"><a-v>ततो हते महावीर्ये वृत्रे देवभयंकरे।</a-v><a-v>ब्रह्महत्यावृतः शक्रः संज्ञां लेभे न वृत्रहा॥ २</a-v></p>
<p id="7.77.3"><a-v>सोऽन्तमाश्रित्य लोकानां नष्टसंज्ञो विचेतनः।</a-v><a-v>कालं तत्रावसत्कंचिद्वेष्टमानो यथोरगः॥ ३</a-v></p>
<p id="7.77.4"><a-v>अथ नष्टे सहस्राक्षे उद्विग्नमभवज्जगत्।</a-v><a-v>भूमिश्च ध्वस्तसंकाशा निःस्नेहा शुष्ककानना॥ ४</a-v></p>
<p id="7.77.5"><a-v>निःस्रोतसश्चाम्बुवाहा ह्रदाश्च सरितस्तथा।</a-v><a-v>संक्षोभश्चैव सत्त्वानामनावृष्टिकृतोऽभवत्॥ ५</a-v></p>
<p id="7.77.6"><a-v>क्षीयमाणे तु लोकेऽस्मिन्संभ्रान्तमनसः सुराः।</a-v><a-v>यदुक्तं विष्णुना पूर्वं तं यज्ञं समुपानयन्॥ ६</a-v></p>
<p id="7.77.7"><a-v>ततः सर्वे सुरगणाः सोपाध्यायाः सहर्षिभिः।</a-v><a-v>तं देशं सहिता जग्मुर्यत्रेन्द्रो भयमोहितः॥ ७</a-v></p>
<p id="7.77.8"><a-v>ते तु दृष्ट्वा सहस्राक्षं मोहितं ब्रह्महत्यया।</a-v><a-v>तं पुरस्कृत्य देवेशमश्वमेधं प्रचक्रिरे॥ ८</a-v></p>
<p id="7.77.9"><a-v>ततोऽश्वमेधः सुमहान्महेन्द्रस्य महात्मनः।</a-v><a-v>ववृधे ब्रह्महत्यायाः पावनार्थं नरेश्वर॥ ९</a-v></p>
<p id="7.77.10"><a-v>ततो यज्ञसमाप्तौ तु ब्रह्महत्या महात्मनः।</a-v><a-v>अभिगम्याब्रवीद्वाक्यं क्व मे स्थानं विधास्यथ॥ १०</a-v></p>
<p id="7.77.11"><a-v>ते तामूचुस्ततो देवास्तुष्टाः प्रीतिसमन्विताः।</a-v><a-v>चतुर्धा विभजात्मानमात्मनैव दुरासदे॥ ११</a-v></p>
<p id="7.77.12"><a-v>देवानां भाषितं श्रुत्वा ब्रह्महत्या महात्मनाम्।</a-v><a-v>संनिधौ स्थानमन्यत्र वरयामास दुर्वसा॥ १२</a-v></p>
<p id="7.77.13"><a-v>एकेनांशेन वत्स्यामि पूर्णोदासु नदीषु वै।</a-v><a-v>द्वितीयेन तु वृक्षेषु सत्यमेतद्ब्रवीमि वः॥ १३</a-v></p>
<p id="7.77.14"><a-v>योऽयमंशस्तृतीयो मे स्त्रीषु यौवनशालिषु।</a-v><a-v>त्रिरात्रं दर्पपर्णासु वसिष्ये दर्पघातिनी॥ १४</a-v></p>
<p id="7.77.15"><a-v>हन्तारो ब्राह्मणान्ये तु प्रेक्षापूर्वमदूषकान्।</a-v><a-v>तांश्चतुर्थेन भागेन संश्रयिष्ये सुरर्षभाः॥ १५</a-v></p>
<p id="7.77.16"><a-v>प्रत्यूचुस्तां ततो देवा यथा वदसि दुर्वसे।</a-v><a-v>तथा भवतु तत्सर्वं साधयस्व यथेप्सितम्॥ १६</a-v></p>
<p id="7.77.17"><a-v>ततः प्रीत्यान्विता देवाः सहस्राक्षं ववन्दिरे।</a-v><a-v>विज्वरः पूतपाप्मा च वासवः समपद्यत॥ १७</a-v></p>
<p id="7.77.18"><a-v>प्रशान्तं च जगत्सर्वं सहस्राक्षे प्रतिष्ठते।</a-v><a-v>यज्ञं चाद्भुतसंकाशं तदा शक्रोऽभ्यपूजयत्॥ १८</a-v></p>
<p id="7.77.19"><a-v>ईदृशो ह्यश्वमेधस्य प्रभावो रघुनन्दन।</a-v><a-v>यजस्व सुमहाभाग हयमेधेन पार्थिव॥ १९</a-v></p>
<p><a-v>इति श्रीरामायणे उत्तरकाण्डे सप्तसप्ततितमः सर्गः ॥ ७७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
