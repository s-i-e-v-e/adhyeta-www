<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ६२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/062.sxml"><a-title>वाल्मीकिरामायणम् उत्तरकाण्डम् ६२ सर्गः</a-title><a-meta>
<p>Unique Words: 146</p>
</a-meta><hr><a-sec><p id="7.62.1"><a-v>हते तु लवणे देवाः सेन्द्राः साग्निपुरोगमाः।</a-v><a-v>ऊचुः सुमधुरां वाणीं शत्रुघ्नं शत्रुतापनम्॥ १</a-v></p>
<p id="7.62.2"><a-v>दिष्ट्या ते विजयो वत्स दिष्ट्या लवणराक्षसः।</a-v><a-v>हतः पुरुषशार्दूल वरं वरय राघव॥ २</a-v></p>
<p id="7.62.3"><a-v>वरदाः स्म महाबाहो सर्व एव समागताः।</a-v><a-v>विजयाकाङ्क्षिणस्तुभ्यममोघं दर्शनं हि नः॥ ३</a-v></p>
<p id="7.62.4"><a-v>देवानां भाषितं श्रुत्वा शूरो मूर्ध्नि कृताञ्जलिः।</a-v><a-v>प्रत्युवाच महाबाहुः शत्रुघ्नः प्रयतात्मवान्॥ ४</a-v></p>
<p id="7.62.5"><a-v>इमां मधुपुरीं रम्यां मधुरां देव निर्मिताम्।</a-v><a-v>निवेशं प्राप्नुयां शीघ्रमेष मेऽस्तु वरो मतः॥ ५</a-v></p>
<p id="7.62.6"><a-v>तं देवाः प्रीतमनसो बाढमित्येव राघवम्।</a-v><a-v>भविष्यति पुरी रम्या शूरसेना न संशयः॥ ६</a-v></p>
<p id="7.62.7"><a-v>ते तथोक्त्वा महात्मानो दिवमारुरुहुस्तदा।</a-v><a-v>शत्रुघ्नोऽपि महातेजास्तां सेनां समुपानयत्॥ ७</a-v></p>
<p id="7.62.8"><a-v>सा सेना शीघ्रमागच्छच्छ्रुत्वा शत्रुघ्नशासनम्।</a-v><a-v>निवेशनं च शत्रुघ्नः शासनेन समारभत्॥ ८</a-v></p>
<p id="7.62.9"><a-v>सा पुरी दिव्यसंकाशा वर्षे द्वादशमे शुभा।</a-v><a-v>निविष्टा शूरसेनानां विषयश्चाकुतोभयः॥ ९</a-v></p>
<p id="7.62.10"><a-v>क्षेत्राणि सस्ययुक्तानि काले वर्षति वासवः।</a-v><a-v>अरोगा वीरपुरुषा शत्रुघ्नभुजपालिता॥ १०</a-v></p>
<p id="7.62.11"><a-v>अर्धचन्द्रप्रतीकाशा यमुनातीरशोभिता।</a-v><a-v>शोभिता गृहमुख्यैश्च शोभिता चत्वरापणैः॥ ११</a-v></p>
<p id="7.62.12"><a-v>यच्च तेन महच्छून्यं लवणेन कृतं पुरा।</a-v><a-v>शोभयामास तद्वीरो नानापण्यसमृद्धिभिः॥ १२</a-v></p>
<p id="7.62.13"><a-v>तां समृद्धां समृद्धार्थः शत्रुघ्नो भरतानुजः।</a-v><a-v>निरीक्ष्य परमप्रीतः परं हर्षमुपागमत्॥ १३</a-v></p>
<p id="7.62.14"><a-v>तस्य बुद्धिः समुत्पन्ना निवेश्य मधुरां पुरीम्।</a-v><a-v>रामपादौ निरीक्षेयं वर्षे द्वादशमे शुभे॥ १४</a-v></p>
<p><a-v>इति श्रीरामायणे उत्तरकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
