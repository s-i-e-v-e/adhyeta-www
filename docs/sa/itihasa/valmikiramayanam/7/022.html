<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् २२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/022.sxml"><a-title>वाल्मीकिरामायणम् उत्तरकाण्डम् २२ सर्गः</a-title><a-meta>
<p>Unique Words: 371</p>
</a-meta><hr><a-sec><p id="7.22.1"><a-v>स तु तस्य महानादं श्रुत्वा वैवस्वतो यमः।</a-v><a-v>शत्रुं विजयिनं मेने स्वबलस्य च संक्षयम्॥ १</a-v></p>
<p id="7.22.2"><a-v>स तु योधान्हतान्मत्वा क्रोधपर्याकुलेक्षणः।</a-v><a-v>अब्रवीत्त्वरितं सूतं रथः समुपनीयताम्॥ २</a-v></p>
<p id="7.22.3"><a-v>तस्य सूतो रथं दिव्यमुपस्थाप्य महास्वनम्।</a-v><a-v>स्थितः स च महातेजा आरुरोह महारथम्॥ ३</a-v></p>
<p id="7.22.4"><a-v>पाशमुद्गरहस्तश्च मृत्युस्तस्याग्रतो स्थितः।</a-v><a-v>येन संक्षिप्यते सर्वं त्रैलोक्यं सचराचरम्॥ ४</a-v></p>
<p id="7.22.5"><a-v>कालदण्डश्च पार्श्वस्थो मूर्तिमान्स्यन्दने स्थितः।</a-v><a-v>यमप्रहरणं दिव्यं प्रज्वलन्निव तेजसा॥ ५</a-v></p>
<p id="7.22.6"><a-v>ततो लोकास्त्रयस्त्रस्ताः कम्पन्ते च दिवौकसः।</a-v><a-v>कालं क्रुद्धं तदा दृष्ट्वा लोकत्रयभयावहम्॥ ६</a-v></p>
<p id="7.22.7"><a-v>दृष्ट्वा तु ते तं विकृतं रथं मृत्युसमन्वितम्।</a-v><a-v>सचिवा राक्षसेन्द्रस्य सर्वलोकभयावहम्॥ ७</a-v></p>
<p id="7.22.8"><a-v>लघुसत्त्वतया सर्वे नष्टसंज्ञा भयार्दिताः।</a-v><a-v>नात्र योद्धुं समर्थाः स्म इत्युक्त्वा विप्रदुद्रुवुः॥ ८</a-v></p>
<p id="7.22.9"><a-v>स तु तं तादृशं दृष्ट्वा रथं लोकभयावहम्।</a-v><a-v>नाक्षुभ्यत तदा रक्षो व्यथा चैवास्य नाभवत्॥ ९</a-v></p>
<p id="7.22.10"><a-v>स तु रावणमासाद्य विसृजञ्शक्तितोमरान्।</a-v><a-v>यमो मर्माणि संक्रुद्धो राक्षसस्य न्यकृन्तत॥ १०</a-v></p>
<p id="7.22.11"><a-v>रावणस्तु स्थितः स्वस्थः शरवर्षं मुमोच ह।</a-v><a-v>तस्मिन्वैवस्वतरथे तोयवर्षमिवाम्बुदः॥ ११</a-v></p>
<p id="7.22.12"><a-v>ततो महाशक्तिशतैः पात्यमानैर्महोरसि।</a-v><a-v>प्रतिकर्तुं स नाशक्नोद्राक्षसः शल्यपीडितः॥ १२</a-v></p>
<p id="7.22.13"><a-v>नानाप्रहरणैरेवं यमेनामित्रकर्शिना।</a-v><a-v>सप्तरात्रं कृते संख्ये न भग्नो विजितोऽपि वा॥ १३</a-v></p>
<p id="7.22.14"><a-v>ततोऽभवत्पुनर्युद्धं यमराक्षसयोस्तदा।</a-v><a-v>विजयाकाङ्क्षिणोस्तत्र समरेष्वनिवर्तिनोः॥ १४</a-v></p>
<p id="7.22.15"><a-v>ततो देवाः सगन्धर्वाः सिद्धाश्च परमर्षयः।</a-v><a-v>प्रजापतिं पुरस्कृत्य ददृशुस्तद्रणाजिरम्॥ १५</a-v></p>
<p id="7.22.16"><a-v>संवर्त इव लोकानामभवद्युध्यतोस्तयोः।</a-v><a-v>राक्षसानां च मुख्यस्य प्रेतानामीश्वरस्य च॥ १६</a-v></p>
<p id="7.22.17"><a-v>राक्षसेन्द्रस्ततः क्रुद्धश्चापमायम्य संयुगे।</a-v><a-v>निरन्तरमिवाकाशं कुर्वन्बाणान्मुमोच ह॥ १७</a-v></p>
<p id="7.22.18"><a-v>मृत्युं चतुर्भिर्विशिखैः सूतं सप्तभिरर्दयत्।</a-v><a-v>यमं शरसहस्रेण शीघ्रं मर्मस्वताडयत्॥ १८</a-v></p>
<p id="7.22.19"><a-v>ततः क्रुद्धस्य सहसा यमस्याभिविनिःसृतः।</a-v><a-v>ज्वालामालो विनिश्वासो वदनात्क्रोधपावकः॥ १९</a-v></p>
<p id="7.22.20"><a-v>ततोऽपश्यंस्तदाश्चर्यं देवदानवराक्षसाः।</a-v><a-v>क्रोधजं पावकं दीप्तं दिधक्षन्तं रिपोर्बलम्॥ २०</a-v></p>
<p id="7.22.21"><a-v>मृत्युस्तु परमक्रुद्धो वैवस्वतमथाब्रवीत्।</a-v><a-v>मुञ्च मां देव शीघ्रं त्वं निहन्मि समरे रिपुम्॥ २१</a-v></p>
<p id="7.22.22"><a-v>नरकः शम्बरो वृत्रः शम्भुः कार्तस्वरो बली।</a-v><a-v>नमुचिर्विरोचनश्चैव तावुभौ मधुकैटभौ॥ २२</a-v></p>
<p id="7.22.23"><a-v>एते चान्ये च बहवो बलवन्तो दुरासदाः।</a-v><a-v>विनिपन्ना मया दृष्टाः का चिन्तास्मिन्निशाचरे॥ २३</a-v></p>
<p id="7.22.24"><a-v>मुञ्च मां साधु धर्मज्ञ यावदेनं निहन्म्यहम्।</a-v><a-v>न हि कश्चिन्मया दृष्टो मुहूर्तमपि जीवति॥ २४</a-v></p>
<p id="7.22.25"><a-v>बलं मम न खल्वेतन्मर्यादैषा निसर्गतः।</a-v><a-v>संस्पृष्टो हि मया कश्चिन्न जीवेदिति निश्चयः॥ २५</a-v></p>
<p id="7.22.26"><a-v>एतत्तु वचनं श्रुत्वा धर्मराजः प्रतापवान्।</a-v><a-v>अब्रवीत्तत्र तं मृत्युमयमेनं निहन्म्यहम्॥ २६</a-v></p>
<p id="7.22.27"><a-v>ततः संरक्तनयनः क्रुद्धो वैवस्वतः प्रभुः।</a-v><a-v>कालदण्डममोघं तं तोलयामास पाणिना॥ २७</a-v></p>
<p id="7.22.28"><a-v>यस्य पार्श्वेषु निश्छिद्राः कालपाशाः प्रतिष्ठिताः।</a-v><a-v>पावकस्पर्शसंकाशो मुद्गरो मूर्तिमान्स्थितः॥ २८</a-v></p>
<p id="7.22.29"><a-v>दर्शनादेव यः प्राणान्प्राणिनामुपरुध्यति।</a-v><a-v>किं पुनस्ताडनाद्वापि पीडनाद्वापि देहिनः॥ २९</a-v></p>
<p id="7.22.30"><a-v>स ज्वालापरिवारस्तु पिबन्निव निशाचरम्।</a-v><a-v>करस्पृष्टो बलवता दण्डः क्रुद्धः सुदारुणः॥ ३०</a-v></p>
<p id="7.22.31"><a-v>ततो विदुद्रुवुः सर्वे सत्त्वास्तस्माद्रणाजिरात्।</a-v><a-v>सुराश्च क्षुभिता दृष्ट्वा कालदण्डोद्यतं यमम्॥ ३१</a-v></p>
<p id="7.22.32"><a-v>तस्मिन्प्रहर्तुकामे तु दण्डमुद्यम्य रावणम्।</a-v><a-v>यमं पितामहः साक्षाद्दर्शयित्वेदमब्रवीत्॥ ३२</a-v></p>
<p id="7.22.33"><a-v>वैवस्वत महाबाहो न खल्वतुलविक्रम।</a-v><a-v>प्रहर्तव्यं त्वयैतेन दण्डेनास्मिन्निशाचरे॥ ३३</a-v></p>
<p id="7.22.34"><a-v>वरः खलु मया दत्तस्तस्य त्रिदशपुंगव।</a-v><a-v>तत्त्वया नानृतं कार्यं यन्मया व्याहृतं वचः॥ ३४</a-v></p>
<p id="7.22.35"><a-v>अमोघो ह्येष सर्वासां प्रजानां विनिपातने।</a-v><a-v>कालदण्डो मया सृष्टः पूर्वं मृत्युपुरस्कृतः॥ ३५</a-v></p>
<p id="7.22.36"><a-v>तन्न खल्वेष ते सौम्य पात्यो राक्षसमूर्धनि।</a-v><a-v>न ह्यस्मिन्पतिते कश्चिन्मुहूर्तमपि जीवति॥ ३६</a-v></p>
<p id="7.22.37"><a-v>यदि ह्यस्मिन्निपतिते न म्रियेतैष राक्षसः।</a-v><a-v>म्रियेत वा दशग्रीवस्तथाप्युभयतोऽनृतम्॥ ३७</a-v></p>
<p id="7.22.38"><a-v>राक्षसेन्द्रान्नियच्छाद्य दण्डमेनं वधोद्यतम्।</a-v><a-v>सत्यं मम कुरुष्वेदं लोकांस्त्वं समवेक्ष्य च॥ ३८</a-v></p>
<p id="7.22.39"><a-v>एवमुक्तस्तु धर्मात्मा प्रत्युवाच यमस्तदा।</a-v><a-v>एष व्यावर्तितो दण्डः प्रभविष्णुर्भवान्हि नः॥ ३९</a-v></p>
<p id="7.22.40"><a-v>किं त्विदानीं मया शक्यं कर्तुं रणगतेन हि।</a-v><a-v>यन्मया यन्न हन्तव्यो राक्षसो वरदर्पितः॥ ४०</a-v></p>
<p id="7.22.41"><a-v>एष तस्मात्प्रणश्यामि दर्शनादस्य रक्षसः।</a-v><a-v>इत्युक्त्वा सरथः साश्वस्तत्रैवान्तरधीयत॥ ४१</a-v></p>
<p id="7.22.42"><a-v>दशग्रीवस्तु तं जित्वा नाम विश्राव्य चात्मनः।</a-v><a-v>पुष्पकेण तु संहृष्टो निष्क्रान्तो यमसादनात्॥ ४२</a-v></p>
<p id="7.22.43"><a-v>ततो वैवस्वतो देवैः सह ब्रह्मपुरोगमैः।</a-v><a-v>जगाम त्रिदिवं हृष्टो नारदश्च महामुनिः॥ ४३</a-v></p>
<p><a-v>इति श्रीरामायणे उत्तरकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
