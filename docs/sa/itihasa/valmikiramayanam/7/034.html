<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/034.sxml"><a-title>वाल्मीकिरामायणम् उत्तरकाण्डम् ३४ सर्गः</a-title><a-meta>
<p>Unique Words: 351</p>
</a-meta><hr><a-sec><p id="7.34.1"><a-v>अर्जुनेन विमुक्तस्तु रावणो राक्षसाधिपः।</a-v><a-v>चचार पृथिवीं सर्वामनिर्विण्णस्तथा कृतः॥ १</a-v></p>
<p id="7.34.2"><a-v>राक्षसं वा मनुष्यं वा शृणुते यं बलाधिकम्।</a-v><a-v>रावणस्तं समासाद्य युद्धे ह्वयति दर्पितः॥ २</a-v></p>
<p id="7.34.3"><a-v>ततः कदाचित्किष्किन्धां नगरीं वालिपालिताम्।</a-v><a-v>गत्वाह्वयति युद्धाय वालिनं हेममालिनम्॥ ३</a-v></p>
<p id="7.34.4"><a-v>ततस्तं वानरामात्यस्तारस्तारापिता प्रभुः।</a-v><a-v>उवाच रावणं वाक्यं युद्धप्रेप्सुमुपागतम्॥ ४</a-v></p>
<p id="7.34.5"><a-v>राक्षसेन्द्र गतो वाली यस्ते प्रतिबलो भवेत्।</a-v><a-v>नान्यः प्रमुखतः स्थातुं तव शक्तः प्लवंगमः॥ ५</a-v></p>
<p id="7.34.6"><a-v>चतुर्भ्योऽपि समुद्रेभ्यः संध्यामन्वास्य रावण।</a-v><a-v>इमं मुहूर्तमायाति वाली तिष्ठ मुहूर्तकम्॥ ६</a-v></p>
<p id="7.34.7"><a-v>एतानस्थिचयान्पश्य य एते शङ्खपाण्डुराः।</a-v><a-v>युद्धार्थिनामिमे राजन्वानराधिपतेजसा॥ ७</a-v></p>
<p id="7.34.8"><a-v>यद्वामृतरसः पीतस्त्वया रावणराक्षस।</a-v><a-v>तथा वालिनमासाद्य तदन्तं तव जीवितम्॥ ८</a-v></p>
<p id="7.34.9"><a-v>अथ वा त्वरसे मर्तुं गच्छ दक्षिणसागरम्।</a-v><a-v>वालिनं द्रक्ष्यसे तत्र भूमिष्ठमिव भास्करम्॥ ९</a-v></p>
<p id="7.34.10"><a-v>स तु तारं विनिर्भर्त्स्य रावणो राक्षसेश्वरः।</a-v><a-v>पुष्पकं तत्समारुह्य प्रययौ दक्षिणार्णवम्॥ १०</a-v></p>
<p id="7.34.11"><a-v>तत्र हेमगिरिप्रख्यं तरुणार्कनिभाननम्।</a-v><a-v>रावणो वालिनं दृष्ट्वा संध्योपासनतत्परम्॥ ११</a-v></p>
<p id="7.34.12"><a-v>पुष्पकादवरुह्याथ रावणोऽञ्जनसंनिभः।</a-v><a-v>ग्रहीतुं वालिनं तूर्णं निःशब्दपदमाद्रवत्॥ १२</a-v></p>
<p id="7.34.13"><a-v>यदृच्छयोन्मीलयता वालिनापि स रावणः।</a-v><a-v>पापाभिप्रायवान्दृष्टश्चकार न च संभ्रमम्॥ १३</a-v></p>
<p id="7.34.14"><a-v>शशमालक्ष्य सिंहो वा पन्नगं गरुडो यथा।</a-v><a-v>न चिन्तयति तं वाली रावणं पापनिश्चयम्॥ १४</a-v></p>
<p id="7.34.15"><a-v>जिघृक्षमाणमद्यैनं रावणं पापबुद्धिनम्।</a-v><a-v>कक्षावलम्बिनं कृत्वा गमिष्यामि महार्णवान्॥ १५</a-v></p>
<p id="7.34.16"><a-v>द्रक्ष्यन्त्यरिं ममाङ्कस्थं स्रंसितोरुकराम्बरम्।</a-v><a-v>लम्बमानं दशग्रीवं गरुडस्येव पन्नगम्॥ १६</a-v></p>
<p id="7.34.17"><a-v>इत्येवं मतिमास्थाय वाली कर्णमुपाश्रितः।</a-v><a-v>जपन्वै नैगमान्मन्त्रांस्तस्थौ पर्वतराडिव॥ १७</a-v></p>
<p id="7.34.18"><a-v>तावन्योन्यं जिघृक्षन्तौ हरिराक्षसपार्थिवौ।</a-v><a-v>प्रयत्नवन्तौ तत्कर्म ईहतुर्बलदर्पितौ॥ १८</a-v></p>
<p id="7.34.19"><a-v>हस्तग्राह्यं तु तं मत्वा पादशब्देन रावणम्।</a-v><a-v>पराङ्मुखोऽपि जग्राह वाली सर्पमिवाण्डजः॥ १९</a-v></p>
<p id="7.34.20"><a-v>ग्रहीतुकामं तं गृह्य रक्षसामीश्वरं हरिः।</a-v><a-v>खमुत्पपात वेगेन कृत्वा कक्षावलम्बिनम्॥ २०</a-v></p>
<p id="7.34.21"><a-v>स तं पीड्दयमानस्तु वितुदन्तं नखैर्मुहुः।</a-v><a-v>जहार रावणं वाली पवनस्तोयदं यथा॥ २१</a-v></p>
<p id="7.34.22"><a-v>अथ ते राक्षसामात्या ह्रियमाणे दशानने।</a-v><a-v>मुमोक्षयिषवो घोरा रवमाणा ह्यभिद्रवन्॥ २२</a-v></p>
<p id="7.34.23"><a-v>अन्वीयमानस्तैर्वाली भ्राजतेऽम्बरमध्यगः।</a-v><a-v>अन्वीयमानो मेघौघैरम्बरस्थ इवांशुमान्॥ २३</a-v></p>
<p id="7.34.24"><a-v>तेऽशक्नुवन्तः संप्राप्तं वालिनं राक्षसोत्तमाः।</a-v><a-v>तस्य बाहूरुवेगेन परिश्रान्तः पतन्ति च॥ २४</a-v></p>
<p id="7.34.25"><a-v>वालिमार्गादपाक्रामन्पर्वतेन्द्रा हि गच्छतः॥ २५</a-v></p>
<p id="7.34.26"><a-v>अपक्षिगणसंपातो वानरेन्द्रो महाजवः।</a-v><a-v>क्रमशः सागरान्सर्वान्संध्याकालमवन्दत॥ २६</a-v></p>
<p id="7.34.27"><a-v>सभाज्यमानो भूतैस्तु खेचरैः खेचरो हरिः।</a-v><a-v>पश्चिमं सागरं वाली आजगाम सरावणः॥ २७</a-v></p>
<p id="7.34.28"><a-v>तत्र संध्यामुपासित्वा स्नात्वा जप्त्वा च वानरः।</a-v><a-v>उत्तरं सागरं प्रायाद्वहमानो दशाननम्॥ २८</a-v></p>
<p id="7.34.29"><a-v>उत्तरे सागरे संध्यामुपासित्वा दशाननम्।</a-v><a-v>वहमानोऽगमद्वाली पूर्वमम्बुमहानिधिम्॥ २९</a-v></p>
<p id="7.34.30"><a-v>तत्रापि संध्यामन्वास्य वासविः स हरीश्वरः।</a-v><a-v>किष्किन्धाभिमुखो गृह्य रावणं पुनरागमत्॥ ३०</a-v></p>
<p id="7.34.31"><a-v>चतुर्ष्वपि समुद्रेषु संध्यामन्वास्य वानरः।</a-v><a-v>रावणोद्वहनश्रान्तः किष्किन्धोपवनेऽपतत्॥ ३१</a-v></p>
<p id="7.34.32"><a-v>रावणं तु मुमोचाथ स्वकक्षात्कपिसत्तमः।</a-v><a-v>कुतस्त्वमिति चोवाच प्रहसन्रावणं प्रति॥ ३२</a-v></p>
<p id="7.34.33"><a-v>विस्मयं तु महद्गत्वा श्रमलोकनिरीक्षणः।</a-v><a-v>राक्षसेशो हरीशं तमिदं वचनमब्रवीत्॥ ३३</a-v></p>
<p id="7.34.34"><a-v>वानरेन्द्र महेन्द्राभ राक्षसेन्द्रोऽस्मि रावणः।</a-v><a-v>युद्धेप्सुरहं संप्राप्तः स चाद्यासादितस्त्वया॥ ३४</a-v></p>
<p id="7.34.35"><a-v>अहो बलमहो वीर्यमहो गम्भीरता च ते।</a-v><a-v>येनाहं पशुवद्गृह्य भ्रामितश्चतुरोऽर्णवान्॥ ३५</a-v></p>
<p id="7.34.36"><a-v>एवमश्रान्तवद्वीर शीघ्रमेव च वानर।</a-v><a-v>मां चैवोद्वहमानस्तु कोऽन्यो वीरः क्रमिष्यति॥ ३६</a-v></p>
<p id="7.34.37"><a-v>त्रयाणामेव भूतानां गतिरेषा प्लवंगम।</a-v><a-v>मनोऽनिलसुपर्णानां तव वा नात्र संशयः॥ ३७</a-v></p>
<p id="7.34.38"><a-v>सोऽहं दृष्टबलस्तुभ्यमिच्छामि हरिपुंगव।</a-v><a-v>त्वया सह चिरं सख्यं सुस्निग्धं पावकाग्रतः॥ ३८</a-v></p>
<p id="7.34.39"><a-v>दाराः पुत्राः पुरं राष्ट्रं भोगाच्छादनभोजनम्।</a-v><a-v>सर्वमेवाविभक्तं नौ भविष्यति हरीश्वर॥ ३९</a-v></p>
<p id="7.34.40"><a-v>ततः प्रज्वालयित्वाग्निं तावुभौ हरिराक्षसौ।</a-v><a-v>भ्रातृत्वमुपसंपन्नौ परिष्वज्य परस्परम्॥ ४०</a-v></p>
<p id="7.34.41"><a-v>अन्योन्यं लम्बितकरौ ततस्तौ हरिराक्षसौ।</a-v><a-v>किष्किन्धां विशतुर्हृष्टौ सिंहौ गिरिगुहामिव॥ ४१</a-v></p>
<p id="7.34.42"><a-v>स तत्र मासमुषितः सुग्रीव इव रावणः।</a-v><a-v>अमात्यैरागतैर्नीचस्त्रैलोक्योत्सादनार्थिभिः॥ ४२</a-v></p>
<p id="7.34.43"><a-v>एवमेतत्पुरावृत्तं वालिना रावणः प्रभो।</a-v><a-v>धर्षितश्च कृतश्चापि भ्राता पावकसंनिधौ॥ ४३</a-v></p>
<p id="7.34.44"><a-v>बलमप्रतिमं राम वालिनोऽभवदुत्तमम्।</a-v><a-v>सोऽपि तया विनिर्दग्धः शलभो वह्निना यथा॥ ४४</a-v></p>
<p><a-v>इति श्रीरामायणे उत्तरकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
