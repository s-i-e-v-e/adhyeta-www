<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् उत्तरकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/7'>वाल्मीकिरामायणम् उत्तरकाण्डम्</a></nav><a-document loc="/sa/itihasa/valmikiramayanam/7/030.sxml"><a-title>वाल्मीकिरामायणम् उत्तरकाण्डम् ३० सर्गः</a-title><a-meta>
<p>Unique Words: 382</p>
</a-meta><hr><a-sec><p id="7.30.1"><a-v>जिते महेन्द्रेऽतिबले रावणस्य सुतेन वै।</a-v><a-v>प्रजापतिं पुरस्कृत्य गता लङ्कां सुरास्तदा॥ १</a-v></p>
<p id="7.30.2"><a-v>तं रावणं समासाद्य पुत्रभ्रातृभिरावृतम्।</a-v><a-v>अब्रवीद्गगने तिष्ठन्सान्त्वपूर्वं प्रजापतिः॥ २</a-v></p>
<p id="7.30.3"><a-v>वत्स रावण तुष्टोऽस्मि तव पुत्रस्य संयुगे।</a-v><a-v>अहोऽस्य विक्रमौदार्यं तव तुल्योऽधिकोऽपि वा॥ ३</a-v></p>
<p id="7.30.4"><a-v>जितं हि भवता सर्वं त्रैलोक्यं स्वेन तेजसा।</a-v><a-v>कृता प्रतिज्ञा सफला प्रीतोऽस्मि स्वसुतेन वै॥ ४</a-v></p>
<p id="7.30.5"><a-v>अयं च पुत्रोऽतिबलस्तव रावण रावणिः।</a-v><a-v>इन्द्रजित्त्विति विख्यातो जगत्येष भविष्यति॥ ५</a-v></p>
<p id="7.30.6"><a-v>बलवाञ्शत्रुनिर्जेता भविष्यत्येष राक्षसः।</a-v><a-v>यमाश्रित्य त्वया राजन्स्थापितास्त्रिदशा वशे॥ ६</a-v></p>
<p id="7.30.7"><a-v>तन्मुच्यतां महाबाहो महेन्द्रः पाकशासनः।</a-v><a-v>किं चास्य मोक्षणार्थाय प्रयच्छन्ति दिवौकसः॥ ७</a-v></p>
<p id="7.30.8"><a-v>अथाब्रवीन्महातेजा इन्द्रजित्समितिंजयः।</a-v><a-v>अमरत्वमहं देव वृणोमीहास्य मोक्षणे॥ ८</a-v></p>
<p id="7.30.9"><a-v>अब्रवीत्तु तदा देवो रावणिं कमलोद्भवः।</a-v><a-v>नास्ति सर्वामरत्वं हि केषांचित्प्राणिनां भुवि॥ ९</a-v></p>
<p id="7.30.10"><a-v>अथाब्रवीत्स तत्रस्थमिन्द्रजित्पद्मसंभवम्।</a-v><a-v>श्रूयतां या भवेत्सिद्धिः शतक्रतुविमोक्षणे॥ १०</a-v></p>
<p id="7.30.11"><a-v>ममेष्टं नित्यशो देव हव्यैः संपूज्य पावकम्।</a-v><a-v>संग्राममवतर्तुं वै शत्रुनिर्जयकाङ्क्षिणः॥ ११</a-v></p>
<p id="7.30.12"><a-v>तस्मिंश्चेदसमाप्ते तु जप्यहोमे विभावसोः।</a-v><a-v>युध्येयं देव संग्रामे तदा मे स्याद्विनाशनम्॥ १२</a-v></p>
<p id="7.30.13"><a-v>सर्वो हि तपसा चैव वृणोत्यमरतां पुमान्।</a-v><a-v>विक्रमेण मया त्वेतदमरत्वं प्रवर्तितम्॥ १३</a-v></p>
<p id="7.30.14"><a-v>एवमस्त्विति तं प्राह वाक्यं देवः प्रजापतिः।</a-v><a-v>मुक्तश्चेन्द्रजिता शक्रो गताश्च त्रिदिवं सुराः॥ १४</a-v></p>
<p id="7.30.15"><a-v>एतस्मिन्नन्तरे शक्रो दीनो भ्रष्टाम्बरस्रजः।</a-v><a-v>राम चिन्तापरीतात्मा ध्यानतत्परतां गतः॥ १५</a-v></p>
<p id="7.30.16"><a-v>तं तु दृष्ट्वा तथाभूतं प्राह देवः प्रजापतिः।</a-v><a-v>शतक्रतो किमुत्कण्ठां करोषि स्मर दुष्कृतम्॥ १६</a-v></p>
<p id="7.30.17"><a-v>अमरेन्द्र मया बह्व्यः प्रजाः सृष्टाः पुरा प्रभो।</a-v><a-v>एकवर्णाः समाभाषा एकरूपाश्च सर्वशः॥ १७</a-v></p>
<p id="7.30.18"><a-v>तासां नास्ति विशेषो हि दर्शने लक्षणेऽपि वा।</a-v><a-v>ततोऽहमेकाग्रमनास्ताः प्रजाः पर्यचिन्तयम्॥ १८</a-v></p>
<p id="7.30.19"><a-v>सोऽहं तासां विशेषार्थं स्त्रियमेकां विनिर्ममे।</a-v><a-v>यद्यत्प्रजानां प्रत्यङ्गं विशिष्टं तत्तदुद्धृतम्॥ १९</a-v></p>
<p id="7.30.20"><a-v>ततो मया रूपगुणैरहल्या स्त्री विनिर्मिता।</a-v><a-v>अहल्येत्येव च मया तस्या नाम प्रवर्तितम्॥ २०</a-v></p>
<p id="7.30.21"><a-v>निर्मितायां तु देवेन्द्र तस्यां नार्यां सुरर्षभ।</a-v><a-v>भविष्यतीति कस्यैषा मम चिन्ता ततोऽभवत्॥ २१</a-v></p>
<p id="7.30.22"><a-v>त्वं तु शक्र तदा नारीं जानीषे मनसा प्रभो।</a-v><a-v>स्थानाधिकतया पत्नी ममैषेति पुरंदर॥ २२</a-v></p>
<p id="7.30.23"><a-v>सा मया न्यासभूता तु गौतमस्य महात्मनः।</a-v><a-v>न्यस्ता बहूनि वर्षाणि तेन निर्यातिता च सा॥ २३</a-v></p>
<p id="7.30.24"><a-v>ततस्तस्य परिज्ञाय मया स्थैर्यं महामुनेः।</a-v><a-v>ज्ञात्वा तपसि सिद्धिं च पत्न्यर्थं स्पर्शिता तदा॥ २४</a-v></p>
<p id="7.30.25"><a-v>स तया सह धर्मात्मा रमते स्म महामुनिः।</a-v><a-v>आसन्निराशा देवास्तु गौतमे दत्तया तया॥ २५</a-v></p>
<p id="7.30.26"><a-v>त्वं क्रुद्धस्त्विह कामात्मा गत्वा तस्याश्रमं मुनेः।</a-v><a-v>दृष्टवांश्च तदा तां स्त्रीं दीप्तामग्निशिखामिव॥ २६</a-v></p>
<p id="7.30.27"><a-v>सा त्वया धर्षिता शक्र कामार्तेन समन्युना।</a-v><a-v>दृष्टस्त्वं च तदा तेन आश्रमे परमर्षिणा॥ २७</a-v></p>
<p id="7.30.28"><a-v>ततः क्रुद्धेन तेनासि शप्तः परमतेजसा।</a-v><a-v>गतोऽसि येन देवेन्द्र दशाभागविपर्ययम्॥ २८</a-v></p>
<p id="7.30.29"><a-v>यस्मान्मे धर्षिता पत्नी त्वया वासव निर्भयम्।</a-v><a-v>तस्मात्त्वं समरे राजञ्शत्रुहस्तं गमिष्यसि॥ २९</a-v></p>
<p id="7.30.30"><a-v>अयं तु भावो दुर्बुद्धे यस्त्वयेह प्रवर्तितः।</a-v><a-v>मानुषेष्वपि सर्वेषु भविष्यति न संशयः॥ ३०</a-v></p>
<p id="7.30.31"><a-v>तत्राधर्मः सुबलवान्समुत्थास्यति यो महान्।</a-v><a-v>तत्रार्धं तस्य यः कर्ता त्वय्यर्धं निपतिष्यति॥ ३१</a-v></p>
<p id="7.30.32"><a-v>न च ते स्थावरं स्थानं भविष्यति पुरंदर।</a-v><a-v>एतेनाधर्मयोगेन यस्त्वयेह प्रवर्तितः॥ ३२</a-v></p>
<p id="7.30.33"><a-v>यश्च यश्च सुरेन्द्रः स्याद्ध्रुवः स न भविष्यति।</a-v><a-v>एष शापो मया मुक्त इत्यसौ त्वां तदाब्रवीत्॥ ३३</a-v></p>
<p id="7.30.34"><a-v>तां तु भार्यां विनिर्भर्त्स्य सोऽब्रवीत्सुमहातपाः।</a-v><a-v>दुर्विनीते विनिध्वंस ममाश्रमसमीपतः॥ ३४</a-v></p>
<p id="7.30.35"><a-v>रूपयौवनसंपन्ना यस्मात्त्वमनवस्थिता।</a-v><a-v>तस्माद्रूपवती लोके न त्वमेका भविष्यसि॥ ३५</a-v></p>
<p id="7.30.36"><a-v>रूपं च तत्प्रजाः सर्वा गमिष्यन्ति सुदुर्लभम्।</a-v><a-v>यत्तवेदं समाश्रित्य विभ्रमेऽयमुपस्थितः॥ ३६</a-v></p>
<p id="7.30.37"><a-v>तदा प्रभृति भूयिष्ठं प्रजा रूपसमन्विताः।</a-v><a-v>शापोत्सर्गाद्धि तस्येदं मुनेः सर्वमुपागतम्॥ ३७</a-v></p>
<p id="7.30.38"><a-v>तत्स्मर त्वं महाबाहो दुष्कृतं यत्त्वया कृतम्।</a-v><a-v>येन त्वं ग्रहणं शत्रोर्गतो नान्येन वासव॥ ३८</a-v></p>
<p id="7.30.39"><a-v>शीघ्रं यजस्व यज्ञं त्वं वैष्णवं सुसमाहितः।</a-v><a-v>पावितस्तेन यज्ञेन यास्यसि त्रिदिवं ततः॥ ३९</a-v></p>
<p id="7.30.40"><a-v>पुत्रश्च तव देवेन्द्र न विनष्टो महारणे।</a-v><a-v>नीतः संनिहितश्चैव अर्यकेण महोदधौ॥ ४०</a-v></p>
<p id="7.30.41"><a-v>एतच्छ्रुत्वा महेन्द्रस्तु यज्ञमिष्ट्वा च वैष्णवम्।</a-v><a-v>पुनस्त्रिदिवमाक्रामदन्वशासच्च देवताः॥ ४१</a-v></p>
<p id="7.30.42"><a-v>एतदिन्द्रजितो राम बलं यत्कीर्तितं मया।</a-v><a-v>निर्जितस्तेन देवेन्द्रः प्राणिनोऽन्ये च किं पुनः॥ ४२</a-v></p>
<p><a-v>इति श्रीरामायणे उत्तरकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
