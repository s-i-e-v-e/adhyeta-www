<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/061.sxml"><a-title>वाल्मीकिरामायणम् युद्धकाण्डम् ६१ सर्गः</a-title><a-meta>
<p>Unique Words: 578</p>
</a-meta><hr><a-sec><p id="6.61.1"><a-v>तयोस्तदा सादितयो रणाग्रे मुमोह सैन्यं हरियूथपानाम्।</a-v><a-v>सुग्रीवनीलाङ्गदजाम्बवन्तो न चापि किंचित्प्रतिपेदिरे ते॥ १</a-v></p>
<p id="6.61.2"><a-v>ततो विषण्णं समवेक्ष्य सैन्यं विभीषणो बुद्धिमतां वरिष्ठः।</a-v><a-v>उवाच शाखामृगराजवीरा नाश्वासयन्नप्रतिमैर्वचोभिः॥ २</a-v></p>
<p id="6.61.3"><a-v>मा भैष्ट नास्त्यत्र विषादकालो यदार्यपुत्राववशौ विषण्णौ।</a-v><a-v>स्वयम्भुवो वाक्यमथोद्वहन्तौ यत्सादिताविन्द्रजिदस्त्रजालैः॥ ३</a-v></p>
<p id="6.61.4"><a-v>तस्मै तु दत्तं परमास्त्रमेत त्स्वयम्भुवा ब्राह्मममोघवेगम्।</a-v><a-v>तन्मानयन्तौ यदि राजपुत्रौ निपातितौ कोऽत्र विषादकालः॥ ४</a-v></p>
<p id="6.61.5"><a-v>ब्राह्ममस्त्रं तदा धीमान्मानयित्वा तु मारुतिः।</a-v><a-v>विभीषणवचः श्रुत्वा हनूमांस्तमथाब्रवीत्॥ ५</a-v></p>
<p id="6.61.6"><a-v>एतस्मिन्निहते सैन्ये वानराणां तरस्विनाम्।</a-v><a-v>यो यो धारयते प्राणांस्तं तमाश्वासयावहे॥ ६</a-v></p>
<p id="6.61.7"><a-v>तावुभौ युगपद्वीरौ हनूमद्राक्षसोत्तमौ।</a-v><a-v>उल्काहस्तौ तदा रात्रौ रणशीर्षे विचेरतुः॥ ७</a-v></p>
<p id="6.61.8"><a-v>छिन्नलाङ्गूलहस्तोरुपादाङ्गुलि शिरो धरैः।</a-v><a-v>स्रवद्भिः क्षतजं गात्रैः प्रस्रवद्भिः समन्ततः॥ ८</a-v></p>
<p id="6.61.9"><a-v>पतितैः पर्वताकारैर्वानरैरभिसंकुलाम्।</a-v><a-v>शस्त्रैश्च पतितैर्दीप्तैर्ददृशाते वसुंधराम्॥ ९</a-v></p>
<p id="6.61.10"><a-v>सुग्रीवमङ्गदं नीलं शरभं गन्धमादनम्।</a-v><a-v>जाम्बवन्तं सुषेणं च वेगदर्शनमाहुकम्॥ १०</a-v></p>
<p id="6.61.11"><a-v>मैन्दं नलं ज्योतिमुखं द्विविदं पनसं तथा।</a-v><a-v>विभीषणो हनूमांश्च ददृशाते हतान्रणे॥ ११</a-v></p>
<p id="6.61.12"><a-v>सप्तषष्टिर्हताः कोट्यो वानराणां तरस्विनाम्।</a-v><a-v>अह्नः पञ्चमशेषेण वल्लभेन स्वयम्भुवः॥ १२</a-v></p>
<p id="6.61.13"><a-v>सागरौघनिभं भीमं दृष्ट्वा बाणार्दितं बलम्।</a-v><a-v>मार्गते जाम्बवन्तं स्म हनूमान्सविभीषणः॥ १३</a-v></p>
<p id="6.61.14"><a-v>स्वभावजरया युक्तं वृद्धं शरशतैश्चितम्।</a-v><a-v>प्रजापतिसुतं वीरं शाम्यन्तमिव पावकम्॥ १४</a-v></p>
<p id="6.61.15"><a-v>दृष्ट्वा तमुपसंगम्य पौलस्त्यो वाक्यमब्रवीत्।</a-v><a-v>कच्चिदार्यशरैस्तीर्ष्णैर्न प्राणा ध्वंसितास्तव॥ १५</a-v></p>
<p id="6.61.16"><a-v>विभीषणवचः श्रुत्वा जाम्बवानृक्षपुंगवः।</a-v><a-v>कृच्छ्रादभ्युद्गिरन्वाक्यमिदं वचनमब्रवीत्॥ १६</a-v></p>
<p id="6.61.17"><a-v>नैरृतेन्द्रमहावीर्यस्वरेण त्वाभिलक्षये।</a-v><a-v>पीड्यमानः शितैर्बाणैर्न त्वां पश्यामि चक्षुषा॥ १७</a-v></p>
<p id="6.61.18"><a-v>अञ्जना सुप्रजा येन मातरिश्वा च नैरृत।</a-v><a-v>हनूमान्वानरश्रेष्ठः प्राणान्धारयते क्वचित्॥ १८</a-v></p>
<p id="6.61.19"><a-v>श्रुत्वा जाम्बवतो वाक्यमुवाचेदं विभीषणः।</a-v><a-v>आर्यपुत्रावतिक्रम्य कस्मात्पृच्छसि मारुतिम्॥ १९</a-v></p>
<p id="6.61.20"><a-v>नैव राजनि सुग्रीवे नाङ्गदे नापि राघवे।</a-v><a-v>आर्य संदर्शितः स्नेहो यथा वायुसुते परः॥ २०</a-v></p>
<p id="6.61.21"><a-v>विभीषणवचः श्रुत्वा जाम्बवान्वाक्यमब्रवीत्।</a-v><a-v>शृणु नैरृतशार्दूल यस्मात्पृच्छामि मारुतिम्॥ २१</a-v></p>
<p id="6.61.22"><a-v>तस्मिञ्जीवति वीरे तु हतमप्यहतं बलम्।</a-v><a-v>हनूमत्युज्झितप्राणे जीवन्तोऽपि वयं हताः॥ २२</a-v></p>
<p id="6.61.23"><a-v>ध्रियते मारुतिस्तात मारुतप्रतिमो यदि।</a-v><a-v>वैश्वानरसमो वीर्ये जीविताशा ततो भवेत्॥ २३</a-v></p>
<p id="6.61.24"><a-v>ततो वृद्धमुपागम्य नियमेनाभ्यवादयत्।</a-v><a-v>गृह्य जाम्बवतः पादौ हनूमान्मारुतात्मजः॥ २४</a-v></p>
<p id="6.61.25"><a-v>श्रुत्वा हनुमतो वाक्यं तथापि व्यथितेन्द्रियः।</a-v><a-v>पुनर्जातमिवात्मानं स मेने ऋक्षपुंगवः॥ २५</a-v></p>
<p id="6.61.26"><a-v>ततोऽब्रवीन्महातेजा हनूमन्तं स जाम्बवान्।</a-v><a-v>आगच्छ हरिशार्दूलवानरांस्त्रातुमर्हसि॥ २६</a-v></p>
<p id="6.61.27"><a-v>नान्यो विक्रमपर्याप्तस्त्वमेषां परमः सखा।</a-v><a-v>त्वत्पराक्रमकालोऽयं नान्यं पश्यामि कञ्चन॥ २७</a-v></p>
<p id="6.61.28"><a-v>ऋक्षवानरवीराणामनीकानि प्रहर्षय।</a-v><a-v>विशल्यौ कुरु चाप्येतौ सादितौ रामलक्ष्मणौ॥ २८</a-v></p>
<p id="6.61.29"><a-v>गत्वा परममध्वानमुपर्युपरि सागरम्।</a-v><a-v>हिमवन्तं नगश्रेष्ठं हनूमन्गन्तुमर्हसि॥ २९</a-v></p>
<p id="6.61.30"><a-v>ततः काञ्चनमत्युग्रमृषभं पर्वतोत्तमम्।</a-v><a-v>कैलासशिखरं चापि द्रक्ष्यस्यरिनिषूदन॥ ३०</a-v></p>
<p id="6.61.31"><a-v>तयोः शिखरयोर्मध्ये प्रदीप्तमतुलप्रभम्।</a-v><a-v>सर्वौषधियुतं वीर द्रक्ष्यस्यौषधिपर्वतम्॥ ३१</a-v></p>
<p id="6.61.32"><a-v>तस्य वानरशार्दूलचतस्रो मूर्ध्नि संभवाः।</a-v><a-v>द्रक्ष्यस्योषधयो दीप्ता दीपयन्त्यो दिशो दश॥ ३२</a-v></p>
<p id="6.61.33"><a-v>मृतसंजीवनीं चैव विशल्यकरणीमपि।</a-v><a-v>सौवर्णकरणीं चैव संधानीं च महौषधीम्॥ ३३</a-v></p>
<p id="6.61.34"><a-v>ताः सर्वा हनुमन्गृह्य क्षिप्रमागन्तुमर्हसि।</a-v><a-v>आश्वासय हरीन्प्राणैर्योज्य गन्धवहात्मजः॥ ३४</a-v></p>
<p id="6.61.35"><a-v>श्रुत्वा जाम्बवतो वाक्यं हनूमान्हरिपुंगवः।</a-v><a-v>आपूर्यत बलोद्धर्षैस्तोयवेगैरिवार्णवः॥ ३५</a-v></p>
<p id="6.61.36"><a-v>स पर्वततटाग्रस्थः पीडयन्पर्वतोत्तरम्।</a-v><a-v>हनूमान्दृश्यते वीरो द्वितीय इव पर्वतः॥ ३६</a-v></p>
<p id="6.61.37"><a-v>हरिपादविनिर्भिन्नो निषसाद स पर्वतः।</a-v><a-v>न शशाक तदात्मानं सोढुं भृशनिपीडितः॥ ३७</a-v></p>
<p id="6.61.38"><a-v>तस्य पेतुर्नगा भूमौ हरिवेगाच्च जज्वलुः।</a-v><a-v>शृङ्गाणि च व्यकीर्यन्त पीडितस्य हनूमता॥ ३८</a-v></p>
<p id="6.61.39"><a-v>तस्मिन्संपीड्यमाने तु भग्नद्रुमशिलातले।</a-v><a-v>न शेकुर्वानराः स्थातुं घूर्णमाने नगोत्तमे॥ ३९</a-v></p>
<p id="6.61.40"><a-v>स घूर्णितमहाद्वारा प्रभग्नगृहगोपुरा।</a-v><a-v>लङ्का त्रासाकुला रात्रौ प्रनृत्तेवाभवत्तदा॥ ४०</a-v></p>
<p id="6.61.41"><a-v>पृथिवीधरसंकाशो निपीड्य धरणीधरम्।</a-v><a-v>पृथिवीं क्षोभयामास सार्णवां मारुतात्मजः॥ ४१</a-v></p>
<p id="6.61.42"><a-v>पद्भ्यां तु शैलमापीड्य वडवामुखवन्मुखम्।</a-v><a-v>विवृत्योग्रं ननादोच्चैस्त्रासयन्निव राक्षसान्॥ ४२</a-v></p>
<p id="6.61.43"><a-v>तस्य नानद्यमानस्य श्रुत्वा निनदमद्भुतम्।</a-v><a-v>लङ्कास्था राक्षसाः सर्वे न शेकुः स्पन्दितुं भयात्॥ ४३</a-v></p>
<p id="6.61.44"><a-v>नमस्कृत्वाथ रामाय मारुतिर्भीमविक्रमः।</a-v><a-v>राघवार्थे परं कर्म समैहत परंतपः॥ ४४</a-v></p>
<p id="6.61.45"><a-v>स पुच्छमुद्यम्य भुजंगकल्पं विनम्य पृष्ठं श्रवणे निकुञ्च्य।</a-v><a-v>विवृत्य वक्त्रं वडवामुखाभ मापुप्लुवे व्योम्नि स चण्डवेगः॥ ४५</a-v></p>
<p id="6.61.46"><a-v>स वृक्षषण्डांस्तरसा जहार शैलाञ्शिलाः प्राकृतवानरांश्च।</a-v><a-v>बाहूरुवेगोद्धतसंप्रणुन्ना स्ते क्षीणवेगाः सलिले निपेतुः॥ ४६</a-v></p>
<p id="6.61.47"><a-v>स तौ प्रसार्योरगभोगकल्पौ भुजौ भुजंगारिनिकाशवीर्यः।</a-v><a-v>जगाम मेरुं नगराजमग्र्यं दिशः प्रकर्षन्निव वायुसूनुः॥ ४७</a-v></p>
<p id="6.61.48"><a-v>स सागरं घूर्णितवीचिमालं तदा भृशं भ्रामितसर्वसत्त्वम्।</a-v><a-v>समीक्षमाणः सहसा जगाम चक्रं यथा विष्णुकराग्रमुक्तम्॥ ४८</a-v></p>
<p id="6.61.49"><a-v>स पर्वतान्वृक्षगणान्सरांसि नदीस्तटाकानि पुरोत्तमानि।</a-v><a-v>स्फीताञ्जनांस्तानपि संप्रपश्य ञ्जगाम वेगात्पितृतुल्यवेगः॥ ४९</a-v></p>
<p id="6.61.50"><a-v>आदित्यपथमाश्रित्य जगाम स गतश्रमः।</a-v><a-v>स ददर्श हरिश्रेष्ठो हिमवन्तं नगोत्तमम्॥ ५०</a-v></p>
<p id="6.61.51"><a-v>नानाप्रस्रवणोपेतं बहुकंदरनिर्झरम्।</a-v><a-v>श्वेताभ्रचयसंकाशैः शिखरैश्चारुदर्शनैः॥ ५१</a-v></p>
<p id="6.61.52"><a-v>स तं समासाद्य महानगेन्द्र मतिप्रवृद्धोत्तमघोरशृङ्गम्।</a-v><a-v>ददर्श पुण्यानि महाश्रमाणि सुरर्षिसंघोत्तमसेवितानि॥ ५२</a-v></p>
<p id="6.61.53"><a-v>स ब्रह्मकोशं रजतालयं च शक्रालयं रुद्रशरप्रमोक्षम्।</a-v><a-v>हयाननं ब्रह्मशिरश्च दीप्तं ददर्श वैवस्वत किंकरांश्च॥ ५३</a-v></p>
<p id="6.61.54"><a-v>वज्रालयं वैश्वरणालयं च सूर्यप्रभं सूर्यनिबन्धनं च।</a-v><a-v>ब्रह्मासनं शंकरकार्मुकं च ददर्श नाभिं च वसुंधरायाः॥ ५४</a-v></p>
<p id="6.61.55"><a-v>कैलासमग्र्यं हिमवच्छिलां च तथर्षभं काञ्चनशैलमग्र्यम्।</a-v><a-v>स दीप्तसर्वौषधिसंप्रदीप्तं ददर्श सर्वौषधिपर्वतेन्द्रम्॥ ५५</a-v></p>
<p id="6.61.56"><a-v>स तं समीक्ष्यानलरश्मिदीप्तं विसिष्मिये वासवदूतसूनुः।</a-v><a-v>आप्लुत्य तं चौषधिपर्वतेन्द्रं तत्रौषधीनां विचयं चकार॥ ५६</a-v></p>
<p id="6.61.57"><a-v>स योजनसहस्राणि समतीत्य महाकपिः।</a-v><a-v>दिव्यौषधिधरं शैलं व्यचरन्मारुतात्मजः॥ ५७</a-v></p>
<p id="6.61.58"><a-v>महौषध्यस्तु ताः सर्वास्तस्मिन्पर्वतसत्तमे।</a-v><a-v>विज्ञायार्थिनमायान्तं ततो जग्मुरदर्शनम्॥ ५८</a-v></p>
<p id="6.61.59"><a-v>स ता महात्मा हनुमानपश्यं श्चुकोप कोपाच्च भृशं ननाद।</a-v><a-v>अमृष्यमाणोऽग्निनिकाशचक्षु र्महीधरेन्द्रं तमुवाच वाक्यम्॥ ५९</a-v></p>
<p id="6.61.60"><a-v>किमेतदेवं सुविनिश्चितं ते यद्राघवे नासि कृतानुकम्पः।</a-v><a-v>पश्याद्य मद्बाहुबलाभिभूतो विकीर्णमात्मानमथो नगेन्द्र॥ ६०</a-v></p>
<p id="6.61.61"><a-v>स तस्य शृङ्गं सनगं सनागं सकाञ्चनं धातुसहस्रजुष्टम्।</a-v><a-v>विकीर्णकूटं चलिताग्रसानुं प्रगृह्य वेगात्सहसोन्ममाथ॥ ६१</a-v></p>
<p id="6.61.62"><a-v>स तं समुत्पाट्य खमुत्पपात वित्रास्य लोकान्ससुरान्सुरेन्द्रान्।</a-v><a-v>संस्तूयमानः खचरैरनेकै र्जगाम वेगाद्गरुडोग्रवीर्यः॥ ६२</a-v></p>
<p id="6.61.63"><a-v>स भास्कराध्वानमनुप्रपन्न स्तद्भास्कराभं शिखरं प्रगृह्य।</a-v><a-v>बभौ तदा भास्करसंनिकाशो रवेः समीपे प्रतिभास्कराभः॥ ६३</a-v></p>
<p id="6.61.64"><a-v>स तेन शैलेन भृशं रराज शैलोपमो गन्धवहात्मजस्तु।</a-v><a-v>सहस्रधारेण सपावकेन चक्रेण खे विष्णुरिवोद्धृतेन॥ ६४</a-v></p>
<p id="6.61.65"><a-v>तं वानराः प्रेक्ष्य तदा विनेदुः स तानपि प्रेक्ष्य मुदा ननाद।</a-v><a-v>तेषां समुद्घुष्टरवं निशम्य लङ्कालया भीमतरं विनेदुः॥ ६५</a-v></p>
<p id="6.61.66"><a-v>ततो महात्मा निपपात तस्मि ञ्शैलोत्तमे वानरसैन्यमध्ये।</a-v><a-v>हर्युत्तमेभ्यः शिरसाभिवाद्य विभीषणं तत्र च सस्वजे सः॥ ६६</a-v></p>
<p id="6.61.67"><a-v>तावप्युभौ मानुषराजपुत्रौ तं गन्धमाघ्राय महौषधीनाम्।</a-v><a-v>बभूवतुस्तत्र तदा विशल्या वुत्तस्थुरन्ये च हरिप्रवीराः॥ ६७</a-v></p>
<p id="6.61.68"><a-v>ततो हरिर्गन्धवहात्मजस्तु तमोषधीशैलमुदग्रवीर्यः।</a-v><a-v>निनाय वेगाद्धिमवन्तमेव पुनश्च रामेण समाजगाम॥ ६८</a-v></p>
<p><a-v>इति श्रीरामायणे युद्धकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
