<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/057.sxml"><a-title>वाल्मीकिरामायणम् युद्धकाण्डम् ५७ सर्गः</a-title><a-meta>
<p>Unique Words: 710</p>
</a-meta><hr><a-sec><p id="6.57.1"><a-v>एवं विलपमानस्य रावणस्य दुरात्मनः।</a-v><a-v>श्रुत्वा शोकाभितप्तस्य त्रिशिरा वाक्यमब्रवीत्॥ १</a-v></p>
<p id="6.57.2"><a-v>एवमेव महावीर्यो हतो नस्तात मध्यमः।</a-v><a-v>न तु सत्पुरुषा राजन्विलपन्ति यथा भवान्॥ २</a-v></p>
<p id="6.57.3"><a-v>नूनं त्रिभुवणस्यापि पर्याप्तस्त्वमसि प्रभो।</a-v><a-v>स कस्मात्प्राकृत इव शोकस्यात्मानमीदृशम्॥ ३</a-v></p>
<p id="6.57.4"><a-v>ब्रह्मदत्तास्ति ते शक्तिः कवचः सायको धनुः।</a-v><a-v>सहस्रखरसंयुक्तो रथो मेघसमस्वनः॥ ४</a-v></p>
<p id="6.57.5"><a-v>त्वयासकृद्विशस्त्रेण विशस्ता देवदानवाः।</a-v><a-v>स सर्वायुधसंपन्नो राघवं शास्तुमर्हसि॥ ५</a-v></p>
<p id="6.57.6"><a-v>कामं तिष्ठ महाराजनिर्गमिष्याम्यहं रणम्।</a-v><a-v>उद्धरिष्यामि ते शत्रून्गरुडः पन्नगानिह॥ ६</a-v></p>
<p id="6.57.7"><a-v>शम्बरो देवराजेन नरको विष्णुना यथा।</a-v><a-v>तथाद्य शयिता रामो मया युधि निपातितः॥ ७</a-v></p>
<p id="6.57.8"><a-v>श्रुत्वा त्रिशिरसो वाक्यं रावणो राक्षसाधिपः।</a-v><a-v>पुनर्जातमिवात्मानं मन्यते कालचोदितः॥ ८</a-v></p>
<p id="6.57.9"><a-v>श्रुत्वा त्रिशिरसो वाक्यं देवान्तकनरान्तकौ।</a-v><a-v>अतिकायश्च तेजस्वी बभूवुर्युद्धहर्षिताः॥ ९</a-v></p>
<p id="6.57.10"><a-v>ततोऽहमहमित्येवं गर्जन्तो नैरृतर्षभाः।</a-v><a-v>रावणस्य सुता वीराः शक्रतुल्यपराक्रमाः॥ १०</a-v></p>
<p id="6.57.11"><a-v>अन्तरिक्षचराः सर्वे सर्वे माया विशारदाः।</a-v><a-v>सर्वे त्रिदशदर्पघ्नाः सर्वे च रणदुर्मदाः॥ ११</a-v></p>
<p id="6.57.12"><a-v>सर्वेऽस्त्रबलसंपन्नाः सर्वे विस्तीर्ण कीर्तयः।</a-v><a-v>सर्वे समरमासाद्य न श्रूयन्ते स्म निर्जिताः॥ १२</a-v></p>
<p id="6.57.13"><a-v>सर्वेऽस्त्रविदुषो वीराः सर्वे युद्धविशारदाः।</a-v><a-v>सर्वे प्रवरजिज्ञानाः सर्वे लब्धवरास्तथा॥ १३</a-v></p>
<p id="6.57.14"><a-v>स तैस्तथा भास्करतुल्यवर्चसैः सुतैर्वृतः शत्रुबलप्रमर्दनैः।</a-v><a-v>रराज राजा मघवान्यथामरै र्वृतो महादानवदर्पनाशनैः॥ १४</a-v></p>
<p id="6.57.15"><a-v>स पुत्रान्संपरिष्वज्य भूषयित्वा च भूषणैः।</a-v><a-v>आशीर्भिश्च प्रशस्ताभिः प्रेषयामास संयुगे॥ १५</a-v></p>
<p id="6.57.16"><a-v>महोदरमहापार्श्वौ भ्रातरौ चापि रावणः।</a-v><a-v>रक्षणार्थं कुमाराणां प्रेषयामास संयुगे॥ १६</a-v></p>
<p id="6.57.17"><a-v>तेऽभिवाद्य महात्मानं रावणं रिपुरावणम्।</a-v><a-v>कृत्वा प्रदक्षिणं चैव महाकायाः प्रतस्थिरे॥ १७</a-v></p>
<p id="6.57.18"><a-v>सर्वौषधीभिर्गन्धैश्च समालभ्य महाबलाः।</a-v><a-v>निर्जग्मुर्नैरृतश्रेष्ठाः षडेते युद्धकाङ्क्षिणः॥ १८</a-v></p>
<p id="6.57.19"><a-v>ततः सुदर्शनं नाम नीलजीमूतसंनिभम्।</a-v><a-v>ऐरावतकुले जातमारुरोह महोदरः॥ १९</a-v></p>
<p id="6.57.20"><a-v>सर्वायुधसमायुक्तं तूणीभिश्च स्वलंकृतम्।</a-v><a-v>रराज गजमास्थाय सवितेवास्तमूर्धनि॥ २०</a-v></p>
<p id="6.57.21"><a-v>हयोत्तमसमायुक्तं सर्वायुधसमाकुलम्।</a-v><a-v>आरुरोह रथश्रेष्ठं त्रिशिरा रावणात्मजः॥ २१</a-v></p>
<p id="6.57.22"><a-v>त्रिशिरा रथमास्थाय विरराज धनुर्धरः।</a-v><a-v>सविद्युदुल्कः सज्वालः सेन्द्रचाप इवाम्बुदः॥ २२</a-v></p>
<p id="6.57.23"><a-v>त्रिभिः किरीटैस्त्रिशिराः शुशुभे स रथोत्तमे।</a-v><a-v>हिमवानिव शैलेन्द्रस्त्रिभिः काञ्चनपर्वतैः॥ २३</a-v></p>
<p id="6.57.24"><a-v>अतिकायोऽपि तेजस्वी राक्षसेन्द्रसुतस्तदा।</a-v><a-v>आरुरोह रथश्रेष्ठं श्रेष्ठः सर्वधनुष्मताम्॥ २४</a-v></p>
<p id="6.57.25"><a-v>सुचक्राक्षं सुसंयुक्तं सानुकर्षं सकूबरम्।</a-v><a-v>तूणीबाणासनैर्दीप्तं प्रासासि परिघाकुलम्॥ २५</a-v></p>
<p id="6.57.26"><a-v>स काञ्चनविचित्रेण किरीटेन विराजता।</a-v><a-v>भूषणैश्च बभौ मेरुः प्रभाभिरिव भास्वरः॥ २६</a-v></p>
<p id="6.57.27"><a-v>स रराज रथे तस्मिन्राजसूनुर्महाबलः।</a-v><a-v>वृतो नैरृतशार्दूलैर्वज्रपाणिरिवामरैः॥ २७</a-v></p>
<p id="6.57.28"><a-v>हयमुच्चैःश्रवः प्रख्यं श्वेतं कनकभूषणम्।</a-v><a-v>मनोजवं महाकायमारुरोह नरान्तकः॥ २८</a-v></p>
<p id="6.57.29"><a-v>गृहीत्वा प्रासमुक्लाभं विरराज नरान्तकः।</a-v><a-v>शक्तिमादाय तेजस्वी गुहः शत्रुष्विवाहवे॥ २९</a-v></p>
<p id="6.57.30"><a-v>देवान्तकः समादाय परिघं वज्रभूषणम्।</a-v><a-v>परिगृह्य गिरिं दोर्भ्यां वपुर्विष्णोर्विडम्बयन्॥ ३०</a-v></p>
<p id="6.57.31"><a-v>महापार्श्वो महातेजा गदामादाय वीर्यवान्।</a-v><a-v>विरराज गदापाणिः कुबेर इव संयुगे॥ ३१</a-v></p>
<p id="6.57.32"><a-v>ते प्रतस्थुर्महात्मानो बलैरप्रतिमैर्वृताः।</a-v><a-v>सुरा इवामरावत्यां बलैरप्रतिमैर्वृताः॥ ३२</a-v></p>
<p id="6.57.33"><a-v>तान्गजैश्च तुरंगैश्च रथैश्चाम्बुदनिस्वनैः।</a-v><a-v>अनुजग्मुर्महात्मानो राक्षसाः प्रवरायुधाः॥ ३३</a-v></p>
<p id="6.57.34"><a-v>ते विरेजुर्महात्मानो कुमाराः सूर्यवर्चसः।</a-v><a-v>किरीटिनः श्रिया जुष्टा ग्रहा दीप्ता इवाम्बरे॥ ३४</a-v></p>
<p id="6.57.35"><a-v>प्रगृहीता बभौ तेषां छत्राणामावलिः सिता।</a-v><a-v>शारदाभ्रप्रतीकाशां हंसावलिरिवाम्बरे॥ ३५</a-v></p>
<p id="6.57.36"><a-v>मरणं वापि निश्चित्य शत्रूणां वा पराजयम्।</a-v><a-v>इति कृत्वा मतिं वीरा निर्जग्मुः संयुगार्थिनः॥ ३६</a-v></p>
<p id="6.57.37"><a-v>जगर्जुश्च प्रणेदुश्च चिक्षिपुश्चापि सायकान्।</a-v><a-v>जहृषुश्च महात्मानो निर्यान्तो युद्धदुर्मदाः॥ ३७</a-v></p>
<p id="6.57.38"><a-v>क्ष्वेडितास्फोटनिनदैः संचचालेव मेदिनी।</a-v><a-v>रक्षसां सिंहनादैश्च पुस्फोटेव तदाम्बरम्॥ ३८</a-v></p>
<p id="6.57.39"><a-v>तेऽभिनिष्क्रम्य मुदिता राक्षसेन्द्रा महाबलाः।</a-v><a-v>ददृशुर्वानरानीकं समुद्यतशिलानगम्॥ ३९</a-v></p>
<p id="6.57.40"><a-v>हरयोऽपि महात्मानो ददृशुर्नैरृतं बलम्।</a-v><a-v>हस्त्यश्वरथसंबाधं किङ्किणीशतनादितम्॥ ४०</a-v></p>
<p id="6.57.41"><a-v>नीलजीमूतसंकाशं समुद्यतमहायुधम्।</a-v><a-v>दीप्तानलरविप्रख्यैर्नैरृतैः सर्वतो वृतम्॥ ४१</a-v></p>
<p id="6.57.42"><a-v>तद्दृष्ट्वा बलमायान्तं लब्धलक्ष्याः प्लवंगमाः।</a-v><a-v>समुद्यतमहाशैलाः संप्रणेदुर्मुहुर्मुहुः॥ ४२</a-v></p>
<p id="6.57.43"><a-v>ततः समुद्घुष्टरवं निशम्य रक्षोगणा वानरयूथपानाम्।</a-v><a-v>अमृष्यमाणाः परहर्षमुग्रं महाबला भीमतरं विनेदुः॥ ४३</a-v></p>
<p id="6.57.44"><a-v>ते राक्षसबलं घोरं प्रविश्य हरियूथपाः।</a-v><a-v>विचेरुरुद्यतैः शैलैर्नगाः शिखरिणो यथा॥ ४४</a-v></p>
<p id="6.57.45"><a-v>केचिदाकाशमाविश्य केचिदुर्व्यां प्लवंगमाः।</a-v><a-v>रक्षःसैन्येषु संक्रुद्धाश्चेरुर्द्रुमशिलायुधाः॥ ४५</a-v></p>
<p id="6.57.46"><a-v>ते पादपशिलाशैलैश्चक्रुर्वृष्टिमनुत्तमाम्।</a-v><a-v>बाणौघैर्वार्यमाणाश्च हरयो भीमविक्रमाः॥ ४६</a-v></p>
<p id="6.57.47"><a-v>सिंहनादान्विनेदुश्च रणे राक्षसवानराः।</a-v><a-v>शिलाभिश्चूर्णयामासुर्यातुधानान्प्लवंगमाः॥ ४७</a-v></p>
<p id="6.57.48"><a-v>निजघ्नुः संयुगे क्रुद्धाः कवचाभरणावृतान्।</a-v><a-v>केचिद्रथगतान्वीरान्गजवाजिगतानपि॥ ४८</a-v></p>
<p id="6.57.49"><a-v>निजघ्नुः सहसाप्लुत्य यातुधानान्प्लवंगमाः।</a-v><a-v>शैलशृङ्गनिपातैश्च मुष्टिभिर्वान्तलोचनाः।</a-v><a-v>चेलुः पेतुश्च नेदुश्च तत्र राक्षसपुंगवाः॥ ४९</a-v></p>
<p id="6.57.50"><a-v>ततः शैलैश्च खड्गैश्च विसृष्टैर्हरिराक्षसैः।</a-v><a-v>मुहूर्तेनावृता भूमिरभवच्छोणिताप्लुता॥ ५०</a-v></p>
<p id="6.57.51"><a-v>विकीर्णपर्वताकारै रक्षोभिररिमर्दनैः।</a-v><a-v>आक्षिप्ताः क्षिप्यमाणाश्च भग्नशूलाश्च वानरैः॥ ५१</a-v></p>
<p id="6.57.52"><a-v>वानरान्वानरैरेव जग्नुस्ते रजनीचराः।</a-v><a-v>राक्षसान्राक्षसैरेव जघ्नुस्ते वानरा अपि॥ ५२</a-v></p>
<p id="6.57.53"><a-v>आक्षिप्य च शिलास्तेषां निजघ्नू राक्षसा हरीन्।</a-v><a-v>तेषां चाच्छिद्य शस्त्राणि जघ्नू रक्षांसि वानराः॥ ५३</a-v></p>
<p id="6.57.54"><a-v>निजघ्नुः शैलशूलास्त्रैर्विभिदुश्च परस्परम्।</a-v><a-v>सिंहनादान्विनेदुश्च रणे वानरराक्षसाः॥ ५४</a-v></p>
<p id="6.57.55"><a-v>छिन्नवर्मतनुत्राणा राक्षसा वानरैर्हताः।</a-v><a-v>रुधिरं प्रस्रुतास्तत्र रससारमिव द्रुमाः॥ ५५</a-v></p>
<p id="6.57.56"><a-v>रथेन च रथं चापि वारणेन च वारणम्।</a-v><a-v>हयेन च हयं केचिन्निजघ्नुर्वानरा रणे॥ ५६</a-v></p>
<p id="6.57.57"><a-v>क्षुरप्रैरर्धचन्द्रैश्च भल्लैश्च निशितैः शरैः।</a-v><a-v>राक्षसा वानरेन्द्राणां चिच्छिदुः पादपाञ्शिलाः॥ ५७</a-v></p>
<p id="6.57.58"><a-v>विकीर्णैः पर्वताग्रैश्च द्रुमैश्छिन्नैश्च संयुगे।</a-v><a-v>हतैश्च कपिरक्षोभिर्दुर्गमा वसुधाभवत्॥ ५८</a-v></p>
<p id="6.57.59"><a-v>तस्मिन्प्रवृत्ते तुमुले विमर्दे प्रहृष्यमाणेषु वली मुखेषु।</a-v><a-v>निपात्यमानेषु च राक्षसेषु महर्षयो देवगणाश्च नेदुः॥ ५९</a-v></p>
<p id="6.57.60"><a-v>ततो हयं मारुततुल्यवेग मारुह्य शक्तिं निशितां प्रगृह्य।</a-v><a-v>नरान्तको वानरराजसैन्यं महार्णवं मीन इवाविवेश॥ ६०</a-v></p>
<p id="6.57.61"><a-v>स वानरान्सप्तशतानि वीरः प्रासेन दीप्तेन विनिर्बिभेद।</a-v><a-v>एकः क्षणेनेन्द्ररिपुर्महात्मा जघान सैन्यं हरिपुंगवानाम्॥ ६१</a-v></p>
<p id="6.57.62"><a-v>ददृशुश्च महात्मानं हयपृष्ठे प्रतिष्ठितम्।</a-v><a-v>चरन्तं हरिसैन्येषु विद्याधरमहर्षयः॥ ६२</a-v></p>
<p id="6.57.63"><a-v>स तस्य ददृशे मार्गो मांसशोणितकर्दमः।</a-v><a-v>पतितैः पर्वताकारैर्वानरैरभिसंवृतः॥ ६३</a-v></p>
<p id="6.57.64"><a-v>यावद्विक्रमितुं बुद्धिं चक्रुः प्लवगपुंगवाः।</a-v><a-v>तावदेतानतिक्रम्य निर्बिभेद नरान्तकः॥ ६४</a-v></p>
<p id="6.57.65"><a-v>ज्वलन्तं प्रासमुद्यम्य संग्रामान्ते नरान्तकः।</a-v><a-v>ददाह हरिसैन्यानि वनानीव विभावसुः॥ ६५</a-v></p>
<p id="6.57.66"><a-v>यावदुत्पाटयामासुर्वृक्षाञ्शैलान्वनौकसः।</a-v><a-v>तावत्प्रासहताः पेतुर्वज्रकृत्ता इवाचलाः॥ ६६</a-v></p>
<p id="6.57.67"><a-v>दिक्षु सर्वासु बलवान्विचचार नरान्तकः।</a-v><a-v>प्रमृद्नन्सर्वतो युद्धे प्रावृट्काले यथानिलः॥ ६७</a-v></p>
<p id="6.57.68"><a-v>न शेकुर्धावितुं वीरा न स्थातुं स्पन्दितुं कुतः।</a-v><a-v>उत्पतन्तं स्थितं यान्तं सर्वान्विव्याध वीर्यवान्॥ ६८</a-v></p>
<p id="6.57.69"><a-v>एकेनान्तककल्पेन प्रासेनादित्यतेजसा।</a-v><a-v>भिन्नानि हरिसैन्यानि निपेतुर्धरणीतले॥ ६९</a-v></p>
<p id="6.57.70"><a-v>वज्रनिष्पेषसदृशं प्रासस्याभिनिपातनम्।</a-v><a-v>न शेकुर्वानराः सोढुं ते विनेदुर्महास्वनम्॥ ७०</a-v></p>
<p id="6.57.71"><a-v>पततां हरिवीराणां रूपाणि प्रचकाशिरे।</a-v><a-v>वज्रभिन्नाग्रकूटानां शैलानां पततामिव॥ ७१</a-v></p>
<p id="6.57.72"><a-v>ये तु पूर्वं महात्मानः कुम्भकर्णेन पातिताः।</a-v><a-v>तेऽस्वस्था वानरश्रेष्ठाः सुग्रीवमुपतस्थिरे॥ ७२</a-v></p>
<p id="6.57.73"><a-v>विप्रेक्षमाणः सुग्रीवो ददर्श हरिवाहिनीम्।</a-v><a-v>नरान्तकभयत्रस्तां विद्रवन्तीमितस्ततः॥ ७३</a-v></p>
<p id="6.57.74"><a-v>विद्रुतां वाहिनीं दृष्ट्वा स ददर्श नरान्तकम्।</a-v><a-v>गृहीतप्रासमायान्तं हयपृष्ठे प्रतिष्ठितम्॥ ७४</a-v></p>
<p id="6.57.75"><a-v>अथोवाच महातेजाः सुग्रीवो वानराधिपः।</a-v><a-v>कुमारमङ्गदं वीरं शक्रतुल्यपराक्रमम्॥ ७५</a-v></p>
<p id="6.57.76"><a-v>गच्छैनं राक्षसं वीर योऽसौ तुरगमास्थितः।</a-v><a-v>क्षोभयन्तं हरिबलं क्षिप्रं प्राणैर्वियोजय॥ ७६</a-v></p>
<p id="6.57.77"><a-v>स भर्तुर्वचनं श्रुत्वा निष्पपाताङ्गदस्तदा।</a-v><a-v>अनीकान्मेघसंकाशान्मेघानीकादिवांशुमान्॥ ७७</a-v></p>
<p id="6.57.78"><a-v>शैलसंघातसंकाशो हरीणामुत्तमोऽङ्गदः।</a-v><a-v>रराजाङ्गदसंनद्धः सधातुरिव पर्वतः॥ ७८</a-v></p>
<p id="6.57.79"><a-v>निरायुधो महातेजाः केवलं नखदंष्ट्रवान्।</a-v><a-v>नरान्तकमभिक्रम्य वालिपुत्रोऽब्रवीद्वचः॥ ७९</a-v></p>
<p id="6.57.80"><a-v>तिष्ठ किं प्राकृतैरेभिर्हरिभिस्त्वं करिष्यसि।</a-v><a-v>अस्मिन्वज्रसमस्पर्शे प्रासं क्षिप ममोरसि॥ ८०</a-v></p>
<p id="6.57.81"><a-v>अङ्गदस्य वचः श्रुत्वा प्रचुक्रोध नरान्तकः।</a-v><a-v>संदश्य दशनैरोष्ठं निश्वस्य च भुजंगवत्॥ ८१</a-v></p>
<p id="6.57.82"><a-v>स प्रासमाविध्य तदाङ्गदाय समुज्ज्वलन्तं सहसोत्ससर्ज।</a-v><a-v>स वालिपुत्रोरसि वज्रकल्पे बभूव भग्नो न्यपतच्च भूमौ॥ ८२</a-v></p>
<p id="6.57.83"><a-v>तं प्रासमालोक्य तदा विभग्नं सुपर्णकृत्तोरगभोगकल्पम्।</a-v><a-v>तलं समुद्यम्य स वालिपुत्र स्तुरंगमस्याभिजघान मूर्ध्नि॥ ८३</a-v></p>
<p id="6.57.84"><a-v>निमग्नपादः स्फुटिताक्षि तारो निष्क्रान्तजिह्वोऽचलसंनिकाशः।</a-v><a-v>स तस्य वाजी निपपात भूमौ तलप्रहारेण विकीर्णमूर्धा॥ ८४</a-v></p>
<p id="6.57.85"><a-v>नरान्तकः क्रोधवशं जगाम हतं तुरगं पतितं निरीक्ष्य।</a-v><a-v>स मुष्टिमुद्यम्य महाप्रभावो जघान शीर्षे युधि वालिपुत्रम्॥ ८५</a-v></p>
<p id="6.57.86"><a-v>अथाङ्गदो मुष्टिविभिन्नमूर्धा सुस्राव तीव्रं रुधिरं भृशोष्णम्।</a-v><a-v>मुहुर्विजज्वाल मुमोह चापि संज्ञां समासाद्य विसिष्मिये च॥ ८६</a-v></p>
<p id="6.57.87"><a-v>अथाङ्गदो वज्रसमानवेगं संवर्त्य मुष्टिं गिरिशृङ्गकल्पम्।</a-v><a-v>निपातयामास तदा महात्मा नरान्तकस्योरसि वालिपुत्रः॥ ८७</a-v></p>
<p id="6.57.88"><a-v>स मुष्टिनिष्पिष्टविभिन्नवक्षा ज्वालां वमञ्शोणितदिग्धगात्रः।</a-v><a-v>नरान्तको भूमितले पपात यथाचलो वज्रनिपातभग्नः॥ ८८</a-v></p>
<p id="6.57.89"><a-v>अथान्तरिक्षे त्रिदशोत्तमानां वनौकसां चैव महाप्रणादः।</a-v><a-v>बभूव तस्मिन्निहतेऽग्र्यवीरे नरान्तके वालिसुतेन संख्ये॥ ८९</a-v></p>
<p id="6.57.90"><a-v>अथाङ्गदो राममनः प्रहर्षणं सुदुष्करं तं कृतवान्हि विक्रमम्।</a-v><a-v>विसिष्मिये सोऽप्यतिवीर्य विक्रमः पुनश्च युद्धे स बभूव हर्षितः॥ ९०</a-v></p>
<p><a-v>इति श्रीरामायणे युद्धकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
