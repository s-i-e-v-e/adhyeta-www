<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/081.sxml"><a-title>वाल्मीकिरामायणम् युद्धकाण्डम् ८१ सर्गः</a-title><a-meta>
<p>Unique Words: 300</p>
</a-meta><hr><a-sec><p id="6.81.1"><a-v>स प्रविश्य सभां राजा दीनः परमदुःखितः।</a-v><a-v>निषसादासने मुख्ये सिंहः क्रुद्ध इव श्वसन्॥ १</a-v></p>
<p id="6.81.2"><a-v>अब्रवीच्च तदा सर्वान्बलमुख्यान्महाबलः।</a-v><a-v>रावणः प्राञ्जलीन्वाक्यं पुत्रव्यसनकर्शितः॥ २</a-v></p>
<p id="6.81.3"><a-v>सर्वे भवन्तः सर्वेण हस्त्यश्वेन समावृताः।</a-v><a-v>निर्यान्तु रथसंघैश्च पादातैश्चोपशोभिताः॥ ३</a-v></p>
<p id="6.81.4"><a-v>एकं रामं परिक्षिप्य समरे हन्तुमर्हथ।</a-v><a-v>प्रहृष्टा शरवर्षेण प्रावृट्काल इवाम्बुदाः॥ ४</a-v></p>
<p id="6.81.5"><a-v>अथ वाहं शरैर्तीक्ष्णैर्भिन्नगात्रं महारणे।</a-v><a-v>भवद्भिः श्वो निहन्तास्मि रामं लोकस्य पश्यतः॥ ५</a-v></p>
<p id="6.81.6"><a-v>इत्येवं राक्षसेन्द्रस्य वाक्यमादाय राक्षसाः।</a-v><a-v>निर्ययुस्ते रथैः शीघ्रं नागानीकैश्च संवृताः॥ ६</a-v></p>
<p id="6.81.7"><a-v>स संग्रामो महाभीमः सूर्यस्योदयनं प्रति।</a-v><a-v>रक्षसां वानराणां च तुमुलः समपद्यत॥ ७</a-v></p>
<p id="6.81.8"><a-v>ते गदाभिर्विचित्राभिः प्रासैः खड्गैः परश्वधैः।</a-v><a-v>अन्योन्यं समरे जघ्नुस्तदा वानरराक्षसाः॥ ८</a-v></p>
<p id="6.81.9"><a-v>मातंगरथकूलस्य वाजिमत्स्या ध्वजद्रुमाः।</a-v><a-v>शरीरसंघाटवहाः प्रसस्रुः शोणितापगाः॥ ९</a-v></p>
<p id="6.81.10"><a-v>ध्वजवर्मरथानश्वान्नानाप्रहरणानि च।</a-v><a-v>आप्लुत्याप्लुत्य समरे वानरेन्द्रा बभञ्जिरे॥ १०</a-v></p>
<p id="6.81.11"><a-v>केशान्कर्णललाटांश्च नासिकाश्च प्लवंगमाः।</a-v><a-v>रक्षसां दशनैस्तीक्ष्णैर्नखैश्चापि व्यकर्तयन्॥ ११</a-v></p>
<p id="6.81.12"><a-v>एकैकं राक्षसं संख्ये शतं वानरपुंगवाः।</a-v><a-v>अभ्यधावन्त फलिनं वृक्षं शकुनयो यथा॥ १२</a-v></p>
<p id="6.81.13"><a-v>तथा गदाभिर्गुर्वीभिः प्रासैः खड्गैः परश्वधैः।</a-v><a-v>निर्जघ्नुर्वानरान्घोरान्राक्षसाः पर्वतोपमाः॥ १३</a-v></p>
<p id="6.81.14"><a-v>राक्षसैर्वध्यमानानां वानराणां महाचमूः।</a-v><a-v>शरण्यं शरणं याता रामं दशरथात्मजम्॥ १४</a-v></p>
<p id="6.81.15"><a-v>ततो रामो महातेजा धनुरादाय वीर्यवान्।</a-v><a-v>प्रविश्य राक्षसं सैन्यं शरवर्षं ववर्ष ह॥ १५</a-v></p>
<p id="6.81.16"><a-v>प्रविष्टं तु तदा रामं मेघाः सूर्यमिवाम्बरे।</a-v><a-v>नाभिजग्मुर्महाघोरं निर्दहन्तं शराग्निना॥ १६</a-v></p>
<p id="6.81.17"><a-v>कृतान्येव सुघोराणि रामेण रजनीचराः।</a-v><a-v>रणे रामस्य ददृशुः कर्माण्यसुकराणि च॥ १७</a-v></p>
<p id="6.81.18"><a-v>चालयन्तं महानीकं विधमन्तं महारथान्।</a-v><a-v>ददृशुस्ते न वै रामं वातं वनगतं यथा॥ १८</a-v></p>
<p id="6.81.19"><a-v>छिन्नं भिन्नं शरैर्दग्धं प्रभग्नं शस्त्रपीडितम्।</a-v><a-v>बलं रामेण ददृशुर्न रमं शीघ्रकारिणम्॥ १९</a-v></p>
<p id="6.81.20"><a-v>प्रहरन्तं शरीरेषु न ते पश्यन्ति राघवम्।</a-v><a-v>इन्द्रियार्थेषु तिष्ठन्तं भूतात्मानमिव प्रजाः॥ २०</a-v></p>
<p id="6.81.21"><a-v>एष हन्ति गजानीकमेष हन्ति महारथान्।</a-v><a-v>एष हन्ति शरैस्तीक्ष्णैः पदातीन्वाजिभिः सह॥ २१</a-v></p>
<p id="6.81.22"><a-v>इति ते राक्षसाः सर्वे रामस्य सदृशान्रणे।</a-v><a-v>अन्योन्यकुपिता जघ्नुः सादृश्याद्राघवस्य ते॥ २२</a-v></p>
<p id="6.81.23"><a-v>न ते ददृशिरे रामं दहन्तमरिवाहिनीम्।</a-v><a-v>मोहिताः परमास्त्रेण गान्धर्वेण महात्मना॥ २३</a-v></p>
<p id="6.81.24"><a-v>ते तु रामसहस्राणि रणे पश्यन्ति राक्षसाः।</a-v><a-v>पुनः पश्यन्ति काकुत्स्थमेकमेव महाहवे॥ २४</a-v></p>
<p id="6.81.25"><a-v>भ्रमन्तीं काञ्चनीं कोटिं कार्मुकस्य महात्मनः।</a-v><a-v>अलातचक्रप्रतिमां ददृशुस्ते न राघवम्॥ २५</a-v></p>
<p id="6.81.26"><a-v>शरीरनाभि सत्त्वार्चिः शरीरं नेमिकार्मुकम्।</a-v><a-v>ज्याघोषतलनिर्घोषं तेजोबुद्धिगुणप्रभम्॥ २६</a-v></p>
<p id="6.81.27"><a-v>दिव्यास्त्रगुणपर्यन्तं निघ्नन्तं युधि राक्षसान्।</a-v><a-v>ददृशू रामचक्रं तत्कालचक्रमिव प्रजाः॥ २७</a-v></p>
<p id="6.81.28"><a-v>अनीकं दशसाहस्रं रथानां वातरंहसाम्।</a-v><a-v>अष्टादशसहस्राणि कुञ्जराणां तरस्विनाम्॥ २८</a-v></p>
<p id="6.81.29"><a-v>चतुर्दशसहस्राणि सारोहाणां च वाजिनाम्।</a-v><a-v>पूर्णे शतसहस्रे द्वे राक्षसानां पदातिनाम्॥ २९</a-v></p>
<p id="6.81.30"><a-v>दिवसस्याष्टमे भागे शरैरग्निशिखोपमैः।</a-v><a-v>हतान्येकेन रामेण रक्षसां कामरूपिणाम्॥ ३०</a-v></p>
<p id="6.81.31"><a-v>ते हताश्वा हतरथाः श्रान्ता विमथितध्वजाः।</a-v><a-v>अभिपेतुः पुरीं लङ्कां हतशेषा निशाचराः॥ ३१</a-v></p>
<p id="6.81.32"><a-v>हतैर्गजपदात्यश्वैस्तद्बभूव रणाजिरम्।</a-v><a-v>आक्रीडभूमी रुद्रस्य क्रुद्धस्येव पिनाकिनः॥ ३२</a-v></p>
<p id="6.81.33"><a-v>ततो देवाः सगन्धर्वाः सिद्धाश्च परमर्षयः।</a-v><a-v>साधु साध्विति रामस्य तत्कर्म समपूजयन्॥ ३३</a-v></p>
<p id="6.81.34"><a-v>अब्रवीच्च तदा रामः सुग्रीवं प्रत्यनन्तरम्।</a-v><a-v>एतदस्त्रबलं दिव्यं मम वा त्र्यम्बकस्य वा॥ ३४</a-v></p>
<p id="6.81.35"><a-v>निहत्य तां राक्षसवाहिनीं तु</a-v><a-v>रामस्तदा शक्रसमो महात्मा।</a-v><a-v>अस्त्रेषु शस्त्रेषु जितक्लमश्च</a-v><a-v>संस्तूयते देवगणैः प्रहृष्टैः॥ ३५</a-v></p>
<p><a-v>इति श्रीरामायणे युद्धकाण्डे एकाशीतितमः सर्गः ॥ ८१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
