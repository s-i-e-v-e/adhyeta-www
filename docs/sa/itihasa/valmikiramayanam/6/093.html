<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/093.sxml"><a-title>वाल्मीकिरामायणम् युद्धकाण्डम् ९३ सर्गः</a-title><a-meta>
<p>Unique Words: 251</p>
</a-meta><hr><a-sec><p id="6.93.1"><a-v>स तु मोहात्सुसंक्रुद्धः कृतान्तबलचोदितः।</a-v><a-v>क्रोधसंरक्तनयनो रावणो सूतमब्रवीत्॥ १</a-v></p>
<p id="6.93.2"><a-v>हीनवीर्यमिवाशक्तं पौरुषेण विवर्जितम्।</a-v><a-v>भीरुं लघुमिवासत्त्वं विहीनमिव तेजसा॥ २</a-v></p>
<p id="6.93.3"><a-v>विमुक्तमिव मायाभिरस्त्रैरिव बहिष्कृतम्।</a-v><a-v>मामवज्ञाय दुर्बुद्धे स्वया बुद्ध्या विचेष्टसे॥ ३</a-v></p>
<p id="6.93.4"><a-v>किमर्थं मामवज्ञाय मच्छन्दमनवेक्ष्य च।</a-v><a-v>त्वया शत्रुसमक्षं मे रथोऽयमपवाहितः॥ ४</a-v></p>
<p id="6.93.5"><a-v>त्वयाद्य हि ममानार्य चिरकालसमार्जितम्।</a-v><a-v>यशो वीर्यं च तेजश्च प्रत्ययश्च विनाशितः॥ ५</a-v></p>
<p id="6.93.6"><a-v>शत्रोः प्रख्यातवीर्यस्य रञ्जनीयस्य विक्रमैः।</a-v><a-v>पश्यतो युद्धलुब्धोऽहं कृतः कापुरुषस्त्वया॥ ६</a-v></p>
<p id="6.93.7"><a-v>यस्त्वं रथमिमं मोहान्न चोद्वहसि दुर्मते।</a-v><a-v>सत्योऽयं प्रतितर्को मे परेण त्वमुपस्कृतः॥ ७</a-v></p>
<p id="6.93.8"><a-v>न हीदं विद्यते कर्म सुहृदो हितकाङ्क्षिणः।</a-v><a-v>रिपूणां सदृशं चैतन्न त्वयैतत्स्वनुष्ठितम्॥ ८</a-v></p>
<p id="6.93.9"><a-v>निवर्तय रथं शीघ्रं यावन्नापैति मे रिपुः।</a-v><a-v>यदि वाप्युषितोऽसि त्वं स्मर्यन्ते यदि वा गुणाः॥ ९</a-v></p>
<p id="6.93.10"><a-v>एवं परुषमुक्तस्तु हितबुद्धिरबुद्धिना।</a-v><a-v>अब्रवीद्रावणं सूतो हितं सानुनयं वचः॥ १०</a-v></p>
<p id="6.93.11"><a-v>न भीतोऽस्मि न मूढोऽस्मि नोपजप्तोऽस्मि शत्रुभिः।</a-v><a-v>न प्रमत्तो न निःस्नेहो विस्मृता न च सत्क्रिया॥ ११</a-v></p>
<p id="6.93.12"><a-v>मया तु हितकामेन यशश्च परिरक्षता।</a-v><a-v>स्नेहप्रस्कन्नमनसा प्रियमित्यप्रियं कृतम्॥ १२</a-v></p>
<p id="6.93.13"><a-v>नास्मिन्नर्थे महाराज त्वं मां प्रियहिते रतम्।</a-v><a-v>कश्चिल्लघुरिवानार्यो दोषतो गन्तुमर्हसि॥ १३</a-v></p>
<p id="6.93.14"><a-v>श्रूयतामभिधास्यामि यन्निमित्तं मया रथः।</a-v><a-v>नदीवेग इवाम्भोभिः संयुगे विनिवर्तितः॥ १४</a-v></p>
<p id="6.93.15"><a-v>श्रमं तवावगच्छामि महता रणकर्मणा।</a-v><a-v>न हि ते वीर सौमुख्यं प्रहर्षं वोपधारये॥ १५</a-v></p>
<p id="6.93.16"><a-v>रथोद्वहनखिन्नाश्च त इमे रथवाजिनः।</a-v><a-v>दीना घर्मपरिश्रान्ता गावो वर्षहता इव॥ १६</a-v></p>
<p id="6.93.17"><a-v>निमित्तानि च भूयिष्ठं यानि प्रादुर्भवन्ति नः।</a-v><a-v>तेषु तेष्वभिपन्नेषु लक्षयाम्यप्रदक्षिणम्॥ १७</a-v></p>
<p id="6.93.18"><a-v>देशकालौ च विज्ञेयौ लक्षणानीङ्गितानि च।</a-v><a-v>दैन्यं हर्षश्च खेदश्च रथिनश्च बलाबलम्॥ १८</a-v></p>
<p id="6.93.19"><a-v>स्थलनिम्नानि भूमेश्च समानि विषमाणि च।</a-v><a-v>युद्धकालश्च विज्ञेयः परस्यान्तरदर्शनम्॥ १९</a-v></p>
<p id="6.93.20"><a-v>उपयानापयाने च स्थानं प्रत्यपसर्पणम्।</a-v><a-v>सर्वमेतद्रथस्थेन ज्ञेयं रथकुटुम्बिना॥ २०</a-v></p>
<p id="6.93.21"><a-v>तव विश्रामहेतोस्तु तथैषां रथवाजिनाम्।</a-v><a-v>रौद्रं वर्जयता खेदं क्षमं कृतमिदं मया॥ २१</a-v></p>
<p id="6.93.22"><a-v>न मया स्वेच्छया वीर रथोऽयमपवाहितः।</a-v><a-v>भर्तृस्नेहपरीतेन मयेदं यत्कृतं विभो॥ २२</a-v></p>
<p id="6.93.23"><a-v>आज्ञापय यथातत्त्वं वक्ष्यस्यरिनिषूदन।</a-v><a-v>तत्करिष्याम्यहं वीरं गतानृण्येन चेतसा॥ २३</a-v></p>
<p id="6.93.24"><a-v>संतुष्टस्तेन वाक्येन रावणस्तस्य सारथेः।</a-v><a-v>प्रशस्यैनं बहुविधं युद्धलुब्धोऽब्रवीदिदम्॥ २४</a-v></p>
<p id="6.93.25"><a-v>रथं शीघ्रमिमं सूत राघवाभिमुखं कुरु।</a-v><a-v>नाहत्वा समरे शत्रून्निवर्तिष्यति रावणः॥ २५</a-v></p>
<p id="6.93.26"><a-v>एवमुक्त्वा ततस्तुष्टो रावणो राक्षसेश्वरः।</a-v><a-v>ददौ तस्य शुभं ह्येकं हस्ताभरणमुत्तमम्॥ २६</a-v></p>
<p id="6.93.27"><a-v>ततो द्रुतं रावणवाक्यचोदितः प्रचोदयामास हयान्स सारथिः।</a-v><a-v>स राक्षसेन्द्रस्य ततो महारथः क्षणेन रामस्य रणाग्रतोऽभवत्॥ २७</a-v></p>
<p><a-v>इति श्रीरामायणे युद्धकाण्डे त्रिनवतितमः सर्गः ॥ ९३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
