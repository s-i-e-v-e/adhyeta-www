<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/107.sxml"><a-title>वाल्मीकिरामायणम् युद्धकाण्डम् १०७ सर्गः</a-title><a-meta>
<p>Unique Words: 334</p>
</a-meta><hr><a-sec><p id="6.107.1"><a-v>एतच्छ्रुत्वा शुभं वाक्यं राघवेण सुभाषितम्।</a-v><a-v>इदं शुभतरं वाक्यं व्याजहार महेश्वरः॥ १</a-v></p>
<p id="6.107.2"><a-v>पुष्कराक्ष महाबाहो महावक्षः परंतप।</a-v><a-v>दिष्ट्या कृतमिदं कर्म त्वया शस्त्रभृतां वर॥ २</a-v></p>
<p id="6.107.3"><a-v>दिष्ट्या सर्वस्य लोकस्य प्रवृद्धं दारुणं तमः।</a-v><a-v>अपावृत्तं त्वया संख्ये राम रावणजं भयम्॥ ३</a-v></p>
<p id="6.107.4"><a-v>आश्वास्य भरतं दीनं कौसल्यां च यशस्विनीम्।</a-v><a-v>कैकेयीं च सुमित्रां च दृष्ट्वा लक्ष्मणमातरम्॥ ४</a-v></p>
<p id="6.107.5"><a-v>प्राप्य राज्यमयोध्यायां नन्दयित्वा सुहृज्जनम्।</a-v><a-v>इक्ष्वाकूणां कुले वंशं स्थापयित्वा महाबल॥ ५</a-v></p>
<p id="6.107.6"><a-v>इष्ट्वा तुरगमेधेन प्राप्य चानुत्तमं यशः।</a-v><a-v>ब्राह्मणेभ्यो धनं दत्त्वा त्रिदिवं गन्तुमर्हसि॥ ६</a-v></p>
<p id="6.107.7"><a-v>एष राजा विमानस्थः पिता दशरथस्तव।</a-v><a-v>काकुत्स्थ मानुषे लोके गुरुस्तव महायशाः॥ ७</a-v></p>
<p id="6.107.8"><a-v>इन्द्रलोकं गतः श्रीमांस्त्वया पुत्रेण तारितः।</a-v><a-v>लक्ष्मणेन सह भ्रात्रा त्वमेनमभिवादय॥ ८</a-v></p>
<p id="6.107.9"><a-v>महादेववचः श्रुत्वा काकुत्स्थः सहलक्ष्मणः।</a-v><a-v>विमानशिखरस्थस्य प्रणाममकरोत्पितुः॥ ९</a-v></p>
<p id="6.107.10"><a-v>दीप्यमानं स्वयां लक्ष्म्या विरजोऽम्बरधारिणम्।</a-v><a-v>लक्ष्मणेन सह भ्रात्रा ददर्श पितरं प्रभुः॥ १०</a-v></p>
<p id="6.107.11"><a-v>हर्षेण महताविष्टो विमानस्थो महीपतिः।</a-v><a-v>प्राणैः प्रियतरं दृष्ट्वा पुत्रं दशरथस्तदा॥ ११</a-v></p>
<p id="6.107.12"><a-v>आरोप्याङ्कं महाबाहुर्वरासनगतः प्रभुः।</a-v><a-v>बाहुभ्यां संपरिष्वज्य ततो वाक्यं समाददे॥ १२</a-v></p>
<p id="6.107.13"><a-v>न मे स्वर्गो बहुमतः संमानश्च सुरर्षिभिः।</a-v><a-v>त्वया राम विहीनस्य सत्यं प्रतिशृणोमि ते॥ १३</a-v></p>
<p id="6.107.14"><a-v>कैकेय्या यानि चोक्तानि वाक्यानि वदतां वर।</a-v><a-v>तव प्रव्राजनार्थानि स्थितानि हृदये मम॥ १४</a-v></p>
<p id="6.107.15"><a-v>त्वां तु दृष्ट्वा कुशलिनं परिष्वज्य सलक्ष्मणम्।</a-v><a-v>अद्य दुःखाद्विमुक्तोऽस्मि नीहारादिव भास्करः॥ १५</a-v></p>
<p id="6.107.16"><a-v>तारितोऽहं त्वया पुत्र सुपुत्रेण महात्मना।</a-v><a-v>अष्टावक्रेण धर्मात्मा तारितो ब्राह्मणो यथा॥ १६</a-v></p>
<p id="6.107.17"><a-v>इदानीं च विजानामि यथा सौम्य सुरेश्वरैः।</a-v><a-v>वधार्थं रावणस्येह विहितं पुरुषोत्तमम्॥ १७</a-v></p>
<p id="6.107.18"><a-v>सिद्धार्था खलु कौसल्या या त्वां राम गृहं गतम्।</a-v><a-v>वनान्निवृत्तं संहृष्टा द्रक्ष्यते शत्रुसूदन॥ १८</a-v></p>
<p id="6.107.19"><a-v>सिद्धार्थाः खलु ते राम नरा ये त्वां पुरीं गतम्।</a-v><a-v>जलार्द्रमभिषिक्तं च द्रक्ष्यन्ति वसुधाधिपम्॥ १९</a-v></p>
<p id="6.107.20"><a-v>अनुरक्तेन बलिना शुचिना धर्मचारिणा।</a-v><a-v>इच्छेयं त्वामहं द्रष्टुं भरतेन समागतम्॥ २०</a-v></p>
<p id="6.107.21"><a-v>चतुर्दशसमाः सौम्य वने निर्यापितास्त्वया।</a-v><a-v>वसता सीतया सार्धं लक्ष्मणेन च धीमता॥ २१</a-v></p>
<p id="6.107.22"><a-v>निवृत्तवनवासोऽसि प्रतिज्ञा सफला कृता।</a-v><a-v>रावणं च रणे हत्वा देवास्ते परितोषिताः॥ २२</a-v></p>
<p id="6.107.23"><a-v>कृतं कर्म यशः श्लाघ्यं प्राप्तं ते शत्रुसूदन।</a-v><a-v>भ्रातृभिः सह राज्यस्थो दीर्घमायुरवाप्नुहि॥ २३</a-v></p>
<p id="6.107.24"><a-v>इति ब्रुवाणं राजानं रामः प्राञ्जलिरब्रवीत्।</a-v><a-v>कुरु प्रसादं धर्मज्ञ कैकेय्या भरतस्य च॥ २४</a-v></p>
<p id="6.107.25"><a-v>सपुत्रां त्वां त्यजामीति यदुक्ता कैकयी त्वया।</a-v><a-v>स शापः कैकयीं घोरः सपुत्रां न स्पृशेत्प्रभो॥ २५</a-v></p>
<p id="6.107.26"><a-v>स तथेति महाराजो राममुक्त्वा कृताञ्जलिम्।</a-v><a-v>लक्ष्मणं च परिष्वज्य पुनर्वाक्यमुवाच ह॥ २६</a-v></p>
<p id="6.107.27"><a-v>रामं शुश्रूषता भक्त्या वैदेह्या सह सीतया।</a-v><a-v>कृता मम महाप्रीतिः प्राप्तं धर्मफलं च ते॥ २७</a-v></p>
<p id="6.107.28"><a-v>धर्मं प्राप्स्यसि धर्मज्ञ यशश्च विपुलं भुवि।</a-v><a-v>रामे प्रसन्ने स्वर्गं च महिमानं तथैव च॥ २८</a-v></p>
<p id="6.107.29"><a-v>रामं शुश्रूष भद्रं ते सुमित्रानन्दवर्धन।</a-v><a-v>रामः सर्वस्य लोकस्य शुभेष्वभिरतः सदा॥ २९</a-v></p>
<p id="6.107.30"><a-v>एते सेन्द्रास्त्रयो लोकाः सिद्धाश्च परमर्षयः।</a-v><a-v>अभिगम्य महात्मानमर्चन्ति पुरुषोत्तमम्॥ ३०</a-v></p>
<p id="6.107.31"><a-v>एतत्तदुक्तमव्यक्तमक्षरं ब्रह्मनिर्मितम्।</a-v><a-v>देवानां हृदयं सौम्य गुह्यं रामः परंतपः॥ ३१</a-v></p>
<p id="6.107.32"><a-v>अवाप्तं धर्मचरणं यशश्च विपुलं त्वया।</a-v><a-v>रामं शुश्रूषता भक्त्या वैदेह्या सह सीतया॥ ३२</a-v></p>
<p id="6.107.33"><a-v>स तथोक्त्वा महाबाहुर्लक्ष्मणं प्राञ्जलिं स्थितम्।</a-v><a-v>उवाच राजा धर्मात्मा वैदेहीं वचनं शुभम्॥ ३३</a-v></p>
<p id="6.107.34"><a-v>कर्तव्यो न तु वैदेहि मन्युस्त्यागमिमं प्रति।</a-v><a-v>रामेण त्वद्विशुद्ध्यर्थं कृतमेतद्धितैषिणा॥ ३४</a-v></p>
<p id="6.107.35"><a-v>न त्वं सुभ्रु समाधेया पतिशुश्रूवणं प्रति।</a-v><a-v>अवश्यं तु मया वाच्यमेष ते दैवतं परम्॥ ३५</a-v></p>
<p id="6.107.36"><a-v>इति प्रतिसमादिश्य पुत्रौ सीतां तथा स्नुषाम्।</a-v><a-v>इन्द्रलोकं विमानेन ययौ दशरथो ज्वलन्॥ ३६</a-v></p>
<p><a-v>इति श्रीरामायणे युद्धकाण्डे सप्ताधिकशततमः सर्गः ॥ १०७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
