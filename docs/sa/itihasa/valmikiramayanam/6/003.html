<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/003.sxml"><a-title>वाल्मीकिरामायणम् युद्धकाण्डम् ३ सर्गः</a-title><a-meta>
<p>Unique Words: 277</p>
</a-meta><hr><a-sec><p id="6.3.1"><a-v>सुग्रीवस्य वचः श्रुत्वा हेतुमत्परमार्थवित्।</a-v><a-v>प्रतिजग्राह काकुत्स्थो हनूमन्तमथाब्रवीत्॥ १</a-v></p>
<p id="6.3.2"><a-v>तरसा सेतुबन्धेन सागरोच्छोषणेन वा।</a-v><a-v>सर्वथा सुसमर्थोऽस्मि सागरस्यास्य लङ्घने॥ २</a-v></p>
<p id="6.3.3"><a-v>कति दुर्गाणि दुर्गाया लङ्कायास्तद्ब्रवीहि मे।</a-v><a-v>ज्ञातुमिच्छामि तत्सर्वं दर्शनादिव वानर॥ ३</a-v></p>
<p id="6.3.4"><a-v>बलस्य परिमाणं च द्वारदुर्गक्रियामपि।</a-v><a-v>गुप्ति कर्म च लङ्काया रक्षसां सदनानि च॥ ४</a-v></p>
<p id="6.3.5"><a-v>यथासुखं यथावच्च लङ्कायामसि दृष्टवान्।</a-v><a-v>सरमाचक्ष्व तत्त्वेन सर्वथा कुशलो ह्यसि॥ ५</a-v></p>
<p id="6.3.6"><a-v>श्रुत्वा रामस्य वचनं हनूमान्मारुतात्मजः।</a-v><a-v>वाक्यं वाक्यविदां श्रेष्ठो रामं पुनरथाब्रवीत्॥ ६</a-v></p>
<p id="6.3.7"><a-v>श्रूयतां सर्वमाख्यास्ये दुर्गकर्मविधानतः।</a-v><a-v>गुप्ता पुरी यथा लङ्का रक्षिता च यथा बलैः॥ ७</a-v></p>
<p id="6.3.8"><a-v>परां समृद्धिं लङ्कायाः सागरस्य च भीमताम्।</a-v><a-v>विभागं च बलौघस्य निर्देशं वाहनस्य च॥ ८</a-v></p>
<p id="6.3.9"><a-v>प्रहृष्टा मुदिता लङ्का मत्तद्विपसमाकुला।</a-v><a-v>महती रथसंपूर्णा रक्षोगणसमाकुला॥ ९</a-v></p>
<p id="6.3.10"><a-v>दृढबद्धकवाटानि महापरिघवन्ति च।</a-v><a-v>द्वाराणि विपुलान्यस्याश्चत्वारि सुमहान्ति च॥ १०</a-v></p>
<p id="6.3.11"><a-v>वप्रेषूपलयन्त्राणि बलवन्ति महान्ति च।</a-v><a-v>आगतं परसैन्यं तैस्तत्र प्रतिनिवार्यते॥ ११</a-v></p>
<p id="6.3.12"><a-v>द्वारेषु संस्कृता भीमाः कालायसमयाः शिताः।</a-v><a-v>शतशो रोचिता वीरैः शतघ्न्यो रक्षसां गणैः॥ १२</a-v></p>
<p id="6.3.13"><a-v>सौवर्णश्च महांस्तस्याः प्राकारो दुष्प्रधर्षणः।</a-v><a-v>मणिविद्रुमवैदूर्यमुक्ताविचरितान्तरः॥ १३</a-v></p>
<p id="6.3.14"><a-v>सर्वतश्च महाभीमाः शीततोया महाशुभाः।</a-v><a-v>अगाधा ग्राहवत्यश्च परिखा मीनसेविताः॥ १४</a-v></p>
<p id="6.3.15"><a-v>द्वारेषु तासां चत्वारः संक्रमाः परमायताः।</a-v><a-v>यन्त्रैरुपेता बहुभिर्महद्भिर्दृढसंधिभिः॥ १५</a-v></p>
<p id="6.3.16"><a-v>त्रायन्ते संक्रमास्तत्र परसैन्यागमे सति।</a-v><a-v>यन्त्रैस्तैरवकीर्यन्ते परिखासु समन्ततः॥ १६</a-v></p>
<p id="6.3.17"><a-v>एकस्त्वकम्प्यो बलवान्संक्रमः सुमहादृढः।</a-v><a-v>काञ्चनैर्बहुभिः स्तम्भैर्वेदिकाभिश्च शोभितः॥ १७</a-v></p>
<p id="6.3.18"><a-v>स्वयं प्रकृतिसंपन्नो युयुत्सू राम रावणः।</a-v><a-v>उत्थितश्चाप्रमत्तश्च बलानामनुदर्शने॥ १८</a-v></p>
<p id="6.3.19"><a-v>लङ्का पुरी निरालम्बा देवदुर्गा भयावहा।</a-v><a-v>नादेयं पार्वतं वन्यं कृत्रिमं च चतुर्विधम्॥ १९</a-v></p>
<p id="6.3.20"><a-v>स्थिता पारे समुद्रस्य दूरपारस्य राघव।</a-v><a-v>नौपथश्चापि नास्त्यत्र निरादेशश्च सर्वतः॥ २०</a-v></p>
<p id="6.3.21"><a-v>शैलाग्रे रचिता दुर्गा सा पूर्देवपुरोपमा।</a-v><a-v>वाजिवारणसंपूर्णा लङ्का परमदुर्जया॥ २१</a-v></p>
<p id="6.3.22"><a-v>परिघाश्च शतघ्न्यश्च यन्त्राणि विविधानि च।</a-v><a-v>शोभयन्ति पुरीं लङ्कां रावणस्य दुरात्मनः॥ २२</a-v></p>
<p id="6.3.23"><a-v>अयुतं रक्षसामत्र पश्चिमद्वारमाश्रितम्।</a-v><a-v>शूलहस्ता दुराधर्षाः सर्वे खड्गाग्रयोधिनः॥ २३</a-v></p>
<p id="6.3.24"><a-v>नियुतं रक्षसामत्र दक्षिणद्वारमाश्रितम्।</a-v><a-v>चतुरङ्गेण सैन्येन योधास्तत्राप्यनुत्तमाः॥ २४</a-v></p>
<p id="6.3.25"><a-v>प्रयुतं रक्षसामत्र पूर्वद्वारं समाश्रितम्।</a-v><a-v>चर्मखड्गधराः सर्वे तथा सर्वास्त्रकोविदाः॥ २५</a-v></p>
<p id="6.3.26"><a-v>अर्बुदं रक्षसामत्र उत्तरद्वारमाश्रितम्।</a-v><a-v>रथिनश्चाश्ववाहाश्च कुलपुत्राः सुपूजिताः॥ २६</a-v></p>
<p id="6.3.27"><a-v>शतं शतसहस्राणां मध्यमं गुल्ममाश्रितम्।</a-v><a-v>यातुधाना दुराधर्षाः साग्रकोटिश्च रक्षसाम्॥ २७</a-v></p>
<p id="6.3.28"><a-v>ते मया संक्रमा भग्नाः परिखाश्चावपूरिताः।</a-v><a-v>दग्धा च नगरी लङ्का प्राकाराश्चावसादिताः॥ २८</a-v></p>
<p id="6.3.29"><a-v>येन केन तु मार्गेण तराम वरुणालयम्।</a-v><a-v>हतेति नगरी लङ्कां वानरैरवधार्यताम्॥ २९</a-v></p>
<p id="6.3.30"><a-v>अङ्गदो द्विविदो मैन्दो जाम्बवान्पनसो नलः।</a-v><a-v>नीलः सेनापतिश्चैव बलशेषेण किं तव॥ ३०</a-v></p>
<p id="6.3.31"><a-v>प्लवमाना हि गत्वा तां रावणस्य महापुरीम्।</a-v><a-v>सप्रकारां सभवनामानयिष्यन्ति मैथिलीम्॥ ३१</a-v></p>
<p id="6.3.32"><a-v>एवमाज्ञापय क्षिप्रं बलानां सर्वसंग्रहम्।</a-v><a-v>मुहूर्तेन तु युक्तेन प्रस्थानमभिरोचय॥ ३२</a-v></p>
<p><a-v>इति श्रीरामायणे युद्धकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
