<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/017.sxml"><a-title>वाल्मीकिरामायणम् युद्धकाण्डम् १७ सर्गः</a-title><a-meta>
<p>Unique Words: 352</p>
</a-meta><hr><a-sec><p id="6.17.1"><a-v>तद्वचः पथ्यमक्लीबं सारणेनाभिभाषितम्।</a-v><a-v>निशम्य रावणो राजा प्रत्यभाषत सारणम्॥ १</a-v></p>
<p id="6.17.2"><a-v>यदि मामभियुञ्जीरन्देवगन्धर्वदानवाः।</a-v><a-v>नैव सीतां प्रदास्यामि सर्वलोकभयादपि॥ २</a-v></p>
<p id="6.17.3"><a-v>त्वं तु सौम्य परित्रस्तो हरिभिर्निर्जितो भृशम्।</a-v><a-v>प्रतिप्रदानमद्यैव सीतायाः साधु मन्यसे।</a-v><a-v>को हि नाम सपत्नो मां समरे जेतुमर्हति॥ ३</a-v></p>
<p id="6.17.4"><a-v>इत्युक्त्वा परुषं वाक्यं रावणो राक्षसाधिपः।</a-v><a-v>आरुरोह ततः श्रीमान्प्रासादं हिमपाण्डुरम्।</a-v><a-v>बहुतालसमुत्सेधं रावणोऽथ दिदृक्षया॥ ४</a-v></p>
<p id="6.17.5"><a-v>ताभ्यां चराभ्यां सहितो रावणः क्रोधमूर्छितः।</a-v><a-v>पश्यमानः समुद्रं च पर्वतांश्च वनानि च।</a-v><a-v>ददर्श पृथिवीदेशं सुसंपूर्णं प्लवंगमैः॥ ५</a-v></p>
<p id="6.17.6"><a-v>तदपारमसंख्येयं वानराणां महद्बलम्।</a-v><a-v>आलोक्य रावणो राजा परिपप्रच्छ सारणम्॥ ६</a-v></p>
<p id="6.17.7"><a-v>एषां वानरमुख्यानां के शूराः के महाबलाः।</a-v><a-v>के पूर्वमभिवर्तन्ते महोत्साहाः समन्ततः॥ ७</a-v></p>
<p id="6.17.8"><a-v>केषां शृणोति सुग्रीवः के वा यूथपयूथपाः।</a-v><a-v>सारणाचक्ष्व मे सर्वं के प्रधानाः प्लवंगमाः॥ ८</a-v></p>
<p id="6.17.9"><a-v>सारणो राक्षसेन्द्रस्य वचनं परिपृच्छतः।</a-v><a-v>आचचक्षेऽथ मुख्यज्ञो मुख्यांस्तांस्तु वनौकसः॥ ९</a-v></p>
<p id="6.17.10"><a-v>एष योऽभिमुखो लङ्कां नर्दंस्तिष्ठति वानरः।</a-v><a-v>यूथपानां सहस्राणां शतेन परिवारितः॥ १०</a-v></p>
<p id="6.17.11"><a-v>यस्य घोषेण महता सप्राकारा सतोरणा।</a-v><a-v>लङ्का प्रवेपते सर्वा सशैलवनकानना॥ ११</a-v></p>
<p id="6.17.12"><a-v>सर्वशाखामृगेन्द्रस्य सुग्रीवस्य महात्मनः।</a-v><a-v>बलाग्रे तिष्ठते वीरो नीलो नामैष यूथपः॥ १२</a-v></p>
<p id="6.17.13"><a-v>बाहू प्रगृह्य यः पद्भ्यां महीं गच्छति वीर्यवान्।</a-v><a-v>लङ्कामभिमुखः कोपादभीक्ष्णं च विजृम्भते॥ १३</a-v></p>
<p id="6.17.14"><a-v>गिरिशृङ्गप्रतीकाशः पद्मकिञ्जल्कसंनिभः।</a-v><a-v>स्फोटयत्यभिसंरब्धो लाङ्गूलं च पुनः पुनः॥ १४</a-v></p>
<p id="6.17.15"><a-v>यस्य लाङ्गूलशब्देन स्वनन्तीव दिशो दश।</a-v><a-v>एष वानरराजेन सुर्ग्रीवेणाभिषेचितः।</a-v><a-v>यौवराज्येऽङ्गदो नाम त्वामाह्वयति संयुगे॥ १५</a-v></p>
<p id="6.17.16"><a-v>ये तु विष्टभ्य गात्राणि क्ष्वेडयन्ति नदन्ति च।</a-v><a-v>उत्थाय च विजृम्भन्ते क्रोधेन हरिपुंगवाः॥ १६</a-v></p>
<p id="6.17.17"><a-v>एते दुष्प्रसहा घोराश्चण्डाश्चण्डपराक्रमाः।</a-v><a-v>अष्टौ शतसहस्राणि दशकोटिशतानि च॥ १७</a-v></p>
<p id="6.17.18"><a-v>य एनमनुगच्छन्ति वीराश्चन्दनवासिनः।</a-v><a-v>एष आशंसते लङ्कां स्वेनानीकेन मर्दितुम्॥ १८</a-v></p>
<p id="6.17.19"><a-v>श्वेतो रजतसंकाशः सबलो भीमविक्रमः।</a-v><a-v>बुद्धिमान्वानरः शूरस्त्रिषु लोकेषु विश्रुतः॥ १९</a-v></p>
<p id="6.17.20"><a-v>तूर्णं सुग्रीवमागम्य पुनर्गच्छति वानरः।</a-v><a-v>विभजन्वानरीं सेनामनीकानि प्रहर्षयन्॥ २०</a-v></p>
<p id="6.17.21"><a-v>यः पुरा गोमतीतीरे रम्यं पर्येति पर्वतम्।</a-v><a-v>नाम्ना संकोचनो नाम नानानगयुतो गिरिः॥ २१</a-v></p>
<p id="6.17.22"><a-v>तत्र राज्यं प्रशास्त्येष कुमुदो नाम यूथपः।</a-v><a-v>योऽसौ शतसहस्राणां सहस्रं परिकर्षति॥ २२</a-v></p>
<p id="6.17.23"><a-v>यस्य वाला बहुव्यामा दीर्घलाङ्गूलमाश्रिताः।</a-v><a-v>ताम्राः पीताः सिताः श्वेताः प्रकीर्णा घोरकर्मणः॥ २३</a-v></p>
<p id="6.17.24"><a-v>अदीनो रोषणश्चण्डः संग्राममभिकाङ्क्षति।</a-v><a-v>एषैवाशंसते लङ्कां स्वेनानीकेन मर्दितुम्॥ २४</a-v></p>
<p id="6.17.25"><a-v>यस्त्वेष सिंहसंकाशः कपिलो दीर्घकेसरः।</a-v><a-v>निभृतः प्रेक्षते लङ्कां दिधक्षन्निव चक्षुषा॥ २५</a-v></p>
<p id="6.17.26"><a-v>विन्ध्यं कृष्णगिरिं सह्यं पर्वतं च सुदर्शनम्।</a-v><a-v>राजन्सततमध्यास्ते रम्भो नामैष यूथपः॥ २६</a-v></p>
<p id="6.17.27"><a-v>शतं शतसहस्राणां त्रिंशच्च हरियूथपाः।</a-v><a-v>परिवार्यानुगच्छन्ति लङ्कां मर्दितुमोजसा॥ २७</a-v></p>
<p id="6.17.28"><a-v>यस्तु कर्णौ विवृणुते जृम्भते च पुनः पुनः।</a-v><a-v>न च संविजते मृत्योर्न च यूथाद्विधावति॥ २८</a-v></p>
<p id="6.17.29"><a-v>महाबलो वीतभयो रम्यं साल्वेय पर्वतम्।</a-v><a-v>राजन्सततमध्यास्ते शरभो नाम यूथपः॥ २९</a-v></p>
<p id="6.17.30"><a-v>एतस्य बलिनः सर्वे विहारा नाम यूथपाः।</a-v><a-v>राजञ्शतसहस्राणि चत्वारिंशत्तथैव च॥ ३०</a-v></p>
<p id="6.17.31"><a-v>यस्तु मेघ इवाकाशं महानावृत्य तिष्ठति।</a-v><a-v>मध्ये वानरवीराणां सुराणामिव वासवः॥ ३१</a-v></p>
<p id="6.17.32"><a-v>भेरीणामिव संनादो यस्यैष श्रूयते महान्।</a-v><a-v>घोरः शाखामृगेन्द्राणां संग्राममभिकाङ्क्षताम्॥ ३२</a-v></p>
<p id="6.17.33"><a-v>एष पर्वतमध्यास्ते पारियात्रमनुत्तमम्।</a-v><a-v>युद्धे दुष्प्रसहो नित्यं पनसो नाम यूथपः॥ ३३</a-v></p>
<p id="6.17.34"><a-v>एनं शतसहस्राणां शतार्धं पर्युपासते।</a-v><a-v>यूथपा यूथपश्रेष्ठं येषां यूथानि भागशः॥ ३४</a-v></p>
<p id="6.17.35"><a-v>यस्तु भीमां प्रवल्गन्तीं चमूं तिष्ठति शोभयन्।</a-v><a-v>स्थितां तीरे समुद्रस्य द्वितीय इव सागरः॥ ३५</a-v></p>
<p id="6.17.36"><a-v>एष दर्दरसंकाशो विनतो नाम यूथपः।</a-v><a-v>पिबंश्चरति पर्णाशां नदीनामुत्तमां नदीम्॥ ३६</a-v></p>
<p id="6.17.37"><a-v>षष्टिः शतसहस्राणि बलमस्य प्लवंगमाः।</a-v><a-v>त्वामाह्वयति युद्धाय क्रथनो नाम यूथपः॥ ३७</a-v></p>
<p id="6.17.38"><a-v>यस्तु गैरिकवर्णाभं वपुः पुष्यति वानरः।</a-v><a-v>गवयो नाम तेजस्वी त्वां क्रोधादभिवर्तते॥ ३८</a-v></p>
<p id="6.17.39"><a-v>एनं शतसहस्राणि सप्ततिः पर्युपासते।</a-v><a-v>एष आशंसते लङ्कां स्वेनानीकेन मर्दितुम्॥ ३९</a-v></p>
<p id="6.17.40"><a-v>एते दुष्प्रसहा घोरा बलिनः कामरूपिणः।</a-v><a-v>यूथपा यूथपश्रेष्ठा येषां संख्या न विद्यते॥ ४०</a-v></p>
<p><a-v>इति श्रीरामायणे युद्धकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
