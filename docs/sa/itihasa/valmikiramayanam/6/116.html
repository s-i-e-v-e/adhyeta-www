<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/116.sxml"><a-title>वाल्मीकिरामायणम् युद्धकाण्डम् ११६ सर्गः</a-title><a-meta>
<p>Unique Words: 713</p>
</a-meta><hr><a-sec><p id="6.116.1"><a-v>शिरस्यञ्जलिमादाय कैकेयीनन्दिवर्धनः।</a-v><a-v>बभाषे भरतो ज्येष्ठं रामं सत्यपराक्रमम्॥ १</a-v></p>
<p id="6.116.2"><a-v>पूजिता मामिका माता दत्तं राज्यमिदं मम।</a-v><a-v>तद्ददामि पुनस्तुभ्यं यथा त्वमददा मम॥ २</a-v></p>
<p id="6.116.3"><a-v>धुरमेकाकिना न्यस्तामृषभेण बलीयसा।</a-v><a-v>किशोरवद्गुरुं भारं न वोढुमहमुत्सहे॥ ३</a-v></p>
<p id="6.116.4"><a-v>वारिवेगेन महता भिन्नः सेतुरिव क्षरन्।</a-v><a-v>दुर्बन्धनमिदं मन्ये राज्यच्छिद्रमसंवृतम्॥ ४</a-v></p>
<p id="6.116.5"><a-v>गतिं खर इवाश्वस्य हंसस्येव च वायसः।</a-v><a-v>नान्वेतुमुत्सहे देव तव मार्गमरिंदम॥ ५</a-v></p>
<p id="6.116.6"><a-v>यथा च रोपितो वृक्षो जातश्चान्तर्निवेशने।</a-v><a-v>महांश्च सुदुरारोहो महास्कन्धः प्रशाखवान्॥ ६</a-v></p>
<p id="6.116.7"><a-v>शीर्येत पुष्पितो भूत्वा न फलानि प्रदर्शयेत्।</a-v><a-v>तस्य नानुभवेदर्थं यस्य हेतोः स रोप्यते॥ ७</a-v></p>
<p id="6.116.8"><a-v>एषोपमा महाबाहो त्वमर्थं वेत्तुमर्हसि।</a-v><a-v>यद्यस्मान्मनुजेन्द्र त्वं भक्तान्भृत्यान्न शाधि हि॥ ८</a-v></p>
<p id="6.116.9"><a-v>जगदद्याभिषिक्तं त्वामनुपश्यतु सर्वतः।</a-v><a-v>प्रतपन्तमिवादित्यं मध्याह्ने दीप्ततेजसं॥ ९</a-v></p>
<p id="6.116.10"><a-v>तूर्यसंघातनिर्घोषैः काञ्चीनूपुरनिस्वनैः।</a-v><a-v>मधुरैर्गीतशब्दैश्च प्रतिबुध्यस्व शेष्व च॥ १०</a-v></p>
<p id="6.116.11"><a-v>यावदावर्तते चक्रं यावती च वसुंधरा।</a-v><a-v>तावत्त्वमिह सर्वस्य स्वामित्वमभिवर्तय॥ ११</a-v></p>
<p id="6.116.12"><a-v>भरतस्य वचः श्रुत्वा रामः परपुरंजयः।</a-v><a-v>तथेति प्रतिजग्राह निषसादासने शुभे॥ १२</a-v></p>
<p id="6.116.13"><a-v>ततः शत्रुघ्नवचनान्निपुणाः श्मश्रुवर्धकाः।</a-v><a-v>सुखहस्ताः सुशीघ्राश्च राघवं पर्युपासत॥ १३</a-v></p>
<p id="6.116.14"><a-v>पूर्वं तु भरते स्नाते लक्ष्मणे च महाबले।</a-v><a-v>सुग्रीवे वानरेन्द्रे च राक्षसेन्द्रे विभीषणे॥ १४</a-v></p>
<p id="6.116.15"><a-v>विशोधितजटः स्नातश्चित्रमाल्यानुलेपनः।</a-v><a-v>महार्हवसनोपेतस्तस्थौ तत्र श्रिया ज्वलन्॥ १५</a-v></p>
<p id="6.116.16"><a-v>प्रतिकर्म च रामस्य कारयामास वीर्यवान्।</a-v><a-v>लक्ष्मणस्य च लक्ष्मीवानिक्ष्वाकुकुलवर्धनः॥ १६</a-v></p>
<p id="6.116.17"><a-v>प्रतिकर्म च सीतायाः सर्वा दशरथस्त्रियः।</a-v><a-v>आत्मनैव तदा चक्रुर्मनस्विन्यो मनोहरम्॥ १७</a-v></p>
<p id="6.116.18"><a-v>ततो राघवपत्नीनां सर्वासामेव शोभनम्।</a-v><a-v>चकार यत्नात्कौसल्या प्रहृष्टा पुत्रवत्सला॥ १८</a-v></p>
<p id="6.116.19"><a-v>ततः शत्रुघ्नवचनात्सुमन्त्रो नाम सारथिः।</a-v><a-v>योजयित्वाभिचक्राम रथं सर्वाङ्गशोभनम्॥ १९</a-v></p>
<p id="6.116.20"><a-v>अर्कमण्डलसंकाशं दिव्यं दृष्ट्वा रथं स्थितम्।</a-v><a-v>आरुरोह महाबाहू रामः सत्यपराक्रमः॥ २०</a-v></p>
<p id="6.116.21"><a-v>अयोध्यायां तु सचिवा राज्ञो दशरथस्य ये।</a-v><a-v>पुरोहितं पुरस्कृत्य मन्त्रयामासुरर्थवत्॥ २१</a-v></p>
<p id="6.116.22"><a-v>मन्त्रयन्रामवृद्ध्यर्थं वृत्त्यर्थं नगरस्य च।</a-v><a-v>सर्वमेवाभिषेकार्थं जयार्हस्य महात्मनः।</a-v><a-v>कर्तुमर्हथ रामस्य यद्यन्मङ्गलपूर्वकम्॥ २२</a-v></p>
<p id="6.116.23"><a-v>इति ते मन्त्रिणः सर्वे संदिश्य तु पुरोहितम्।</a-v><a-v>नगरान्निर्ययुस्तूर्णं रामदर्शनबुद्धयः॥ २३</a-v></p>
<p id="6.116.24"><a-v>हरियुक्तं सहस्राक्षो रथमिन्द्र इवानघः।</a-v><a-v>प्रययौ रथमास्थाय रामो नगरमुत्तमम्॥ २४</a-v></p>
<p id="6.116.25"><a-v>जग्राह भरतो रश्मीञ्शत्रुघ्नश्छत्रमाददे।</a-v><a-v>लक्ष्मणो व्यजनं तस्य मूर्ध्नि संपर्यवीजयत्॥ २५</a-v></p>
<p id="6.116.26"><a-v>श्वेतं च वालव्यजनं सुग्रीवो वानरेश्वरः।</a-v><a-v>अपरं चन्द्रसंकाशं राक्षसेन्द्रो विभीषणः॥ २६</a-v></p>
<p id="6.116.27"><a-v>ऋषिसंघैर्तदाकाशे देवैश्च समरुद्गणैः।</a-v><a-v>स्तूयमानस्य रामस्य शुश्रुवे मधुरध्वनिः॥ २७</a-v></p>
<p id="6.116.28"><a-v>ततः शत्रुंजयं नाम कुञ्जरं पर्वतोपमम्।</a-v><a-v>आरुरोह महातेजाः सुग्रीवो वानरेश्वरः॥ २८</a-v></p>
<p id="6.116.29"><a-v>नवनागसहस्राणि ययुरास्थाय वानराः।</a-v><a-v>मानुषं विग्रहं कृत्वा सर्वाभरणभूषिताः॥ २९</a-v></p>
<p id="6.116.30"><a-v>शङ्खशब्दप्रणादैश्च दुन्दुभीनां च निस्वनैः।</a-v><a-v>प्रययू पुरुषव्याघ्रस्तां पुरीं हर्म्यमालिनीम्॥ ३०</a-v></p>
<p id="6.116.31"><a-v>ददृशुस्ते समायान्तं राघवं सपुरःसरम्।</a-v><a-v>विराजमानं वपुषा रथेनातिरथं तदा॥ ३१</a-v></p>
<p id="6.116.32"><a-v>ते वर्धयित्वा काकुत्स्थं रामेण प्रतिनन्दिताः।</a-v><a-v>अनुजग्मुर्महात्मानं भ्रातृभिः परिवारितम्॥ ३२</a-v></p>
<p id="6.116.33"><a-v>अमात्यैर्ब्राह्मणैश्चैव तथा प्रकृतिभिर्वृतः।</a-v><a-v>श्रिया विरुरुचे रामो नक्षत्रैरिव चन्द्रमाः॥ ३३</a-v></p>
<p id="6.116.34"><a-v>स पुरोगामिभिस्तूर्यैस्तालस्वस्तिकपाणिभिः।</a-v><a-v>प्रव्याहरद्भिर्मुदितैर्मङ्गलानि ययौ वृतः॥ ३४</a-v></p>
<p id="6.116.35"><a-v>अक्षतं जातरूपं च गावः कन्यास्तथा द्विजाः।</a-v><a-v>नरा मोदकहस्ताश्च रामस्य पुरतो ययुः॥ ३५</a-v></p>
<p id="6.116.36"><a-v>सख्यं च रामः सुग्रीवे प्रभावं चानिलात्मजे।</a-v><a-v>वानराणां च तत्कर्म व्याचचक्षेऽथ मन्त्रिणाम्।</a-v><a-v>श्रुत्वा च विस्मयं जग्मुरयोध्यापुरवासिनः॥ ३६</a-v></p>
<p id="6.116.37"><a-v>द्युतिमानेतदाख्याय रामो वानरसंवृतः।</a-v><a-v>हृष्टपुष्टजनाकीर्णामयोध्यां प्रविवेश ह॥ ३७</a-v></p>
<p id="6.116.38"><a-v>ततो ह्यभ्युच्छ्रयन्पौराः पताकास्ते गृहे गृहे।</a-v><a-v>ऐक्ष्वाकाध्युषितं रम्यमाससाद पितुर्गृहम्॥ ३८</a-v></p>
<p id="6.116.39"><a-v>पितुर्भवनमासाद्य प्रविश्य च महात्मनः।</a-v><a-v>कौसल्यां च सुमित्रां च कैकेयीं चाभ्यवादयत्॥ ३९</a-v></p>
<p id="6.116.40"><a-v>अथाब्रवीद्राजपुत्रो भरतं धर्मिणां वरम्।</a-v><a-v>अथोपहितया वाचा मधुरं रघुनन्दनः॥ ४०</a-v></p>
<p id="6.116.41"><a-v>यच्च मद्भवनं श्रेष्ठं साशोकवनिकं महत्।</a-v><a-v>मुक्तावैदूर्यसंकीर्णं सुग्रीवस्य निवेदय॥ ४१</a-v></p>
<p id="6.116.42"><a-v>तस्य तद्वचनं श्रुत्वा भरतः सत्यविक्रमः।</a-v><a-v>पाणौ गृहीत्वा सुग्रीवं प्रविवेश तमालयम्॥ ४२</a-v></p>
<p id="6.116.43"><a-v>ततस्तैलप्रदीपांश्च पर्यङ्कास्तरणानि च।</a-v><a-v>गृहीत्वा विविशुः क्षिप्रं शत्रुघ्नेन प्रचोदिताः॥ ४३</a-v></p>
<p id="6.116.44"><a-v>उवाच च महातेजाः सुग्रीवं राघवानुजः।</a-v><a-v>अभिषेकाय रामस्य दूतानाज्ञापय प्रभो॥ ४४</a-v></p>
<p id="6.116.45"><a-v>सौवर्णान्वानरेन्द्राणां चतुर्णां चतुरो घटान्।</a-v><a-v>ददौ क्षिप्रं स सुग्रीवः सर्वरत्नविभूषितान्॥ ४५</a-v></p>
<p id="6.116.46"><a-v>यथा प्रत्यूषसमये चतुर्णां सागराम्भसाम्।</a-v><a-v>पूर्णैर्घटैः प्रतीक्षध्वं तथा कुरुत वानराः॥ ४६</a-v></p>
<p id="6.116.47"><a-v>एवमुक्ता महात्मानो वानरा वारणोपमाः।</a-v><a-v>उत्पेतुर्गगनं शीघ्रं गरुडा इव शीघ्रगाः॥ ४७</a-v></p>
<p id="6.116.48"><a-v>जाम्बवांश्च हनूमांश्च वेगदर्शी च वानरः।</a-v><a-v>ऋषभश्चैव कलशाञ्जलपूर्णानथानयन्।</a-v><a-v>नदीशतानां पञ्चानां जले कुम्भैरुपाहरन्॥ ४८</a-v></p>
<p id="6.116.49"><a-v>पूर्वात्समुद्रात्कलशं जलपूर्णमथानयत्।</a-v><a-v>सुषेणः सत्त्वसंपन्नः सर्वरत्नविभूषितम्॥ ४९</a-v></p>
<p id="6.116.50"><a-v>ऋषभो दक्षिणात्तूर्णं समुद्राज्जलमाहरत्॥ ५०</a-v></p>
<p id="6.116.51"><a-v>रक्तचन्दनकर्पूरैः संवृतं काञ्चनं घटम्।</a-v><a-v>गवयः पश्चिमात्तोयमाजहार महार्णवात्॥ ५१</a-v></p>
<p id="6.116.52"><a-v>रत्नकुम्भेन महता शीतं मारुतविक्रमः।</a-v><a-v>उत्तराच्च जलं शीघ्रं गरुडानिलविक्रमः॥ ५२</a-v></p>
<p id="6.116.53"><a-v>अभिषेकाय रामस्य शत्रुघ्नः सचिवैः सह।</a-v><a-v>पुरोहिताय श्रेष्ठाय सुहृद्भ्यश्च न्यवेदयत्॥ ५३</a-v></p>
<p id="6.116.54"><a-v>ततः स प्रयतो वृद्धो वसिष्ठो ब्राह्मणैः सह।</a-v><a-v>रामं रत्नमयो पीठे सहसीतं न्यवेशयत्॥ ५४</a-v></p>
<p id="6.116.55"><a-v>वसिष्ठो वामदेवश्च जाबालिरथ काश्यपः।</a-v><a-v>कात्यायनः सुयज्ञश्च गौतमो विजयस्तथा॥ ५५</a-v></p>
<p id="6.116.56"><a-v>अभ्यषिञ्चन्नरव्याघ्रं प्रसन्नेन सुगन्धिना।</a-v><a-v>सलिलेन सहस्राक्षं वसवो वासवं यथा॥ ५६</a-v></p>
<p id="6.116.57"><a-v>ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा।</a-v><a-v>योधैश्चैवाभ्यषिञ्चंस्ते संप्रहृष्टाः सनैगमैः॥ ५७</a-v></p>
<p id="6.116.58"><a-v>सर्वौषधिरसैश्चापि दैवतैर्नभसि स्थितैः।</a-v><a-v>चतुर्हिर्लोकपालैश्च सर्वैर्देवैश्च संगतैः॥ ५८</a-v></p>
<p id="6.116.59"><a-v>छत्रं तस्य च जग्राह शत्रुघ्नः पाण्डुरं शुभम्।</a-v><a-v>श्वेतं च वालव्यजनं सुग्रीवो वानरेश्वरः।</a-v><a-v>अपरं चन्द्रसंकाशं राक्षसेन्द्रो विभीषणः॥ ५९</a-v></p>
<p id="6.116.60"><a-v>मालां ज्वलन्तीं वपुषा काञ्चनीं शतपुष्कराम्।</a-v><a-v>राघवाय ददौ वायुर्वासवेन प्रचोदितः॥ ६०</a-v></p>
<p id="6.116.61"><a-v>सर्वरत्नसमायुक्तं मणिरत्नविभूषितम्।</a-v><a-v>मुक्ताहारं नरेन्द्राय ददौ शक्रप्रचोदितः॥ ६१</a-v></p>
<p id="6.116.62"><a-v>प्रजगुर्देवगन्धर्वा ननृतुश्चाप्सरो गणाः।</a-v><a-v>अभिषेके तदर्हस्य तदा रामस्य धीमतः॥ ६२</a-v></p>
<p id="6.116.63"><a-v>भूमिः सस्यवती चैव फलवन्तश्च पादपाः।</a-v><a-v>गन्धवन्ति च पुष्पाणि बभूवू राघवोत्सवे॥ ६३</a-v></p>
<p id="6.116.64"><a-v>सहस्रशतमश्वानां धेनूनां च गवां तथा।</a-v><a-v>ददौ शतं वृषान्पूर्वं द्विजेभ्यो मनुजर्षभः॥ ६४</a-v></p>
<p id="6.116.65"><a-v>त्रिंशत्कोटीर्हिरण्यस्य ब्राह्मणेभ्यो ददौ पुनः।</a-v><a-v>नानाभरणवस्त्राणि महार्हाणि च राघवः॥ ६५</a-v></p>
<p id="6.116.66"><a-v>अर्करश्मिप्रतीकाशां काञ्चनीं मणिविग्रहाम्।</a-v><a-v>सुग्रीवाय स्रजं दिव्यां प्रायच्छन्मनुजर्षभः॥ ६६</a-v></p>
<p id="6.116.67"><a-v>वैदूर्यमणिचित्रे च वज्ररत्नविभूषिते।</a-v><a-v>वालिपुत्राय धृतिमानङ्गदायाङ्गदे ददौ॥ ६७</a-v></p>
<p id="6.116.68"><a-v>मणिप्रवरजुष्टं च मुक्ताहारमनुत्तमम्।</a-v><a-v>सीतायै प्रददौ रामश्चन्द्ररश्मिसमप्रभम्॥ ६८</a-v></p>
<p id="6.116.69"><a-v>अरजे वाससी दिव्ये शुभान्याभरणानि च।</a-v><a-v>अवेक्षमाणा वैदेही प्रददौ वायुसूनवे॥ ६९</a-v></p>
<p id="6.116.70"><a-v>अवमुच्यात्मनः कण्ठाद्धारं जनकनन्दिनी।</a-v><a-v>अवैक्षत हरीन्सर्वान्भर्तारं च मुहुर्मुहुः॥ ७०</a-v></p>
<p id="6.116.71"><a-v>तामिङ्गितज्ञः संप्रेक्ष्य बभाषे जनकात्मजाम्।</a-v><a-v>प्रदेहि सुभगे हारं यस्य तुष्टासि भामिनि॥ ७१</a-v></p>
<p id="6.116.72"><a-v>पौरुषं विक्रमो बुद्धिर्यस्मिन्नेतानि नित्यदा।</a-v><a-v>ददौ सा वायुपुत्राय तं हारमसितेक्षणा॥ ७२</a-v></p>
<p id="6.116.73"><a-v>हनूमांस्तेन हारेण शुशुभे वानरर्षभः।</a-v><a-v>चन्द्रांशुचयगौरेण श्वेताभ्रेण यथाचलः॥ ७३</a-v></p>
<p id="6.116.74"><a-v>ततो द्विविद मैन्दाभ्यां नीलाय च परंतपः।</a-v><a-v>सर्वान्कामगुणान्वीक्ष्य प्रददौ वसुधाधिपः॥ ७४</a-v></p>
<p id="6.116.75"><a-v>सर्ववानरवृद्धाश्च ये चान्ये वानरेश्वराः।</a-v><a-v>वासोभिर्भूषणैश्चैव यथार्हं प्रतिपूजिताः॥ ७५</a-v></p>
<p id="6.116.76"><a-v>यथार्हं पूजिताः सर्वे कामै रत्नैश्च पुष्कलैर्।</a-v><a-v>प्रहृष्टमनसः सर्वे जग्मुरेव यथागतम्॥ ७६</a-v></p>
<p id="6.116.77"><a-v>राघवः परमोदारः शशास परया मुदा।</a-v><a-v>उवाच लक्ष्मणं रामो धर्मज्ञं धर्मवत्सलः॥ ७७</a-v></p>
<p id="6.116.78"><a-v>आतिष्ठ धर्मज्ञ मया सहेमां</a-v><a-v>गां पूर्वराजाध्युषितां बलेन।</a-v><a-v>तुल्यं मया त्वं पितृभिर्धृता या</a-v><a-v>तां यौवराज्ये धुरमुद्वहस्व॥ ७८</a-v></p>
<p id="6.116.79"><a-v>सर्वात्मना पर्यनुनीयमानो</a-v><a-v>यदा न सौमित्रिरुपैति योगम्।</a-v><a-v>नियुज्यमानो भुवि यौवराज्ये</a-v><a-v>ततोऽभ्यषिञ्चद्भरतं महात्मा॥ ७९</a-v></p>
<p id="6.116.80"><a-v>राघवश्चापि धर्मात्मा प्राप्य राज्यमनुत्तमम्।</a-v><a-v>ईजे बहुविधैर्यज्ञैः ससुहृद्भ्रातृबान्धवः॥ ८०</a-v></p>
<p id="6.116.81"><a-v>पौण्डरीकाश्वमेधाभ्यां वाजपेयेन चासकृत्।</a-v><a-v>अन्यैश्च विविधैर्यज्ञैरयजत्पार्थिवर्षभः॥ ८१</a-v></p>
<p id="6.116.82"><a-v>राज्यं दशसहस्राणि प्राप्य वर्षाणि राघवः।</a-v><a-v>शताश्वमेधानाजह्रे सदश्वान्भूरिदक्षिणान्॥ ८२</a-v></p>
<p id="6.116.83"><a-v>आजानुलम्बिबाहुश्च महास्कन्धः प्रतापवान्।</a-v><a-v>लक्ष्मणानुचरो रामः पृथिवीमन्वपालयत्॥ ८३</a-v></p>
<p id="6.116.84"><a-v>न पर्यदेवन्विधवा न च व्यालकृतं भयम्।</a-v><a-v>न व्याधिजं भयं वापि रामे राज्यं प्रशासति॥ ८४</a-v></p>
<p id="6.116.85"><a-v>निर्दस्युरभवल्लोको नानर्थः कंचिदस्पृशत्।</a-v><a-v>न च स्म वृद्धा बालानां प्रेतकार्याणि कुर्वते॥ ८५</a-v></p>
<p id="6.116.86"><a-v>सर्वं मुदितमेवासीत्सर्वो धर्मपरोऽभवत्।</a-v><a-v>राममेवानुपश्यन्तो नाभ्यहिंसन्परस्परम्॥ ८६</a-v></p>
<p id="6.116.87"><a-v>आसन्वर्षसहस्राणि तथा पुत्रसहस्रिणः।</a-v><a-v>निरामया विशोकाश्च रामे राज्यं प्रशासति॥ ८७</a-v></p>
<p id="6.116.88"><a-v>नित्यपुष्पा नित्यफलास्तरवः स्कन्धविस्तृताः।</a-v><a-v>कालवर्षी च पर्जन्यः सुखस्पर्शश्च मारुतः॥ ८८</a-v></p>
<p id="6.116.89"><a-v>स्वकर्मसु प्रवर्तन्ते तुष्ठाः स्वैरेव कर्मभिः।</a-v><a-v>आसन्प्रजा धर्मपरा रामे शासति नानृताः॥ ८९</a-v></p>
<p id="6.116.90"><a-v>सर्वे लक्षणसंपन्नाः सर्वे धर्मपरायणाः।</a-v><a-v>दशवर्षसहस्राणि रामो राज्यमकारयत्॥ ९०</a-v></p>
<p><a-v>इति श्रीरामायणे युद्धकाण्डे षोडशोत्तरशततमः सर्गः ॥ ११६</a-v></p>
<p><a-v>॥ समाप्तं युद्धकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
