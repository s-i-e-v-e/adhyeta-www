<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/054.sxml"><a-title>वाल्मीकिरामायणम् युद्धकाण्डम् ५४ सर्गः</a-title><a-meta>
<p>Unique Words: 283</p>
</a-meta><hr><a-sec><p id="6.54.1"><a-v>स ननाद महानादं समुद्रमभिनादयन्।</a-v><a-v>जनयन्निव निर्घातान्विधमन्निव पर्वतान्॥ १</a-v></p>
<p id="6.54.2"><a-v>तमवध्यं मघवता यमेन वरुणेन च।</a-v><a-v>प्रेक्ष्य भीमाक्षमायान्तं वानरा विप्रदुद्रुवुः॥ २</a-v></p>
<p id="6.54.3"><a-v>तांस्तु विद्रवतो दृष्ट्वा वालिपुत्रोऽङ्गदोऽब्रवीत्।</a-v><a-v>नलं नीलं गवाक्षं च कुमुदं च महाबलम्॥ ३</a-v></p>
<p id="6.54.4"><a-v>आत्मानमत्र विस्मृत्य वीर्याण्यभिजनानि च।</a-v><a-v>क्व गच्छत भयत्रस्ताः प्राकृता हरयो यथा॥ ४</a-v></p>
<p id="6.54.5"><a-v>साधु सौम्या निवर्तध्वं किं प्राणान्परिरक्षथ।</a-v><a-v>नालं युद्धाय वै रक्षो महतीयं विभीषिकाः॥ ५</a-v></p>
<p id="6.54.6"><a-v>महतीमुत्थितामेनां राक्षसानां विभीषिकाम्।</a-v><a-v>विक्रमाद्विधमिष्यामो निवर्तध्वं प्लवंगमाः॥ ६</a-v></p>
<p id="6.54.7"><a-v>कृच्छ्रेण तु समाश्वास्य संगम्य च ततस्ततः।</a-v><a-v>वृक्षाद्रिहस्ता हरयः संप्रतस्थू रणाजिरम्॥ ७</a-v></p>
<p id="6.54.8"><a-v>ते निवृत्य तु संक्रुद्धाः कुम्भकर्णं वनौकसः।</a-v><a-v>निजघ्नुः परमक्रुद्धाः समदा इव कुञ्जराः।</a-v><a-v>प्रांशुभिर्गिरिशृङ्गैश्च शिलाभिश्च महाबलाः॥ ८</a-v></p>
<p id="6.54.9"><a-v>पादपैः पुष्पिताग्रैश्च हन्यमानो न कम्पते।</a-v><a-v>तस्य गात्रेषु पतिता भिद्यन्ते शतशः शिलाः।</a-v><a-v>पादपाः पुष्पिताग्राश्च भग्नाः पेतुर्महीतले॥ ९</a-v></p>
<p id="6.54.10"><a-v>सोऽपि सैन्यानि संक्रुद्धो वानराणां महौजसाम्।</a-v><a-v>ममन्थ परमायत्तो वनान्यग्निरिवोत्थितः॥ १०</a-v></p>
<p id="6.54.11"><a-v>लोहितार्द्रास्तु बहवः शेरते वानरर्षभाः।</a-v><a-v>निरस्ताः पतिता भूमौ ताम्रपुष्पा इव द्रुमाः॥ ११</a-v></p>
<p id="6.54.12"><a-v>लङ्घयन्तः प्रधावन्तो वानरा नावलोकयन्।</a-v><a-v>केचित्समुद्रे पतिताः केचिद्गगनमाश्रिताः॥ १२</a-v></p>
<p id="6.54.13"><a-v>वध्यमानास्तु ते वीरा राक्षसेन बलीयसा।</a-v><a-v>सागरं येन ते तीर्णाः पथा तेनैव दुद्रुवुः॥ १३</a-v></p>
<p id="6.54.14"><a-v>ते स्थलानि तथा निम्नं विषण्णवदना भयात्।</a-v><a-v>ऋक्षा वृक्षान्समारूढाः केचित्पर्वतमाश्रिताः॥ १४</a-v></p>
<p id="6.54.15"><a-v>ममज्जुरर्णवे केचिद्गुहाः केचित्समाश्रिताः।</a-v><a-v>निषेदुः प्लवगाः केचित्केचिन्नैवावतस्थिरे॥ १५</a-v></p>
<p id="6.54.16"><a-v>तान्समीक्ष्याङ्गदो भङ्गान्वानरानिदमब्रवीत्।</a-v><a-v>अवतिष्ठत युध्यामो निवर्तध्वं प्लवंगमाः॥ १६</a-v></p>
<p id="6.54.17"><a-v>भग्नानां वो न पश्यामि परिगम्य महीमिमाम्।</a-v><a-v>स्थानं सर्वे निवर्तध्वं किं प्राणान्परिरक्षथ॥ १७</a-v></p>
<p id="6.54.18"><a-v>निरायुधानां द्रवतामसंगगतिपौरुषाः।</a-v><a-v>दारा ह्यपहसिष्यन्ति स वै घातस्तु जीविताम्॥ १८</a-v></p>
<p id="6.54.19"><a-v>कुलेषु जाताः सर्वे स्म विस्तीर्णेषु महत्सु च।</a-v><a-v>अनार्याः खलु यद्भीतास्त्यक्त्वा वीर्यं प्रधावत॥ १९</a-v></p>
<p id="6.54.20"><a-v>विकत्थनानि वो यानि यदा वै जनसंसदि।</a-v><a-v>तानि वः क्व च यतानि सोदग्राणि महान्ति च॥ २०</a-v></p>
<p id="6.54.21"><a-v>भीरुप्रवादाः श्रूयन्ते यस्तु जीवति धिक्कृतः।</a-v><a-v>मार्गः सत्पुरुषैर्जुष्टः सेव्यतां त्यज्यतां भयम्॥ २१</a-v></p>
<p id="6.54.22"><a-v>शयामहे वा निहताः पृथिव्यामल्पजीविताः।</a-v><a-v>दुष्प्रापं ब्रह्मलोकं वा प्राप्नुमो युधि सूदिताः।</a-v><a-v>संप्राप्नुयामः कीर्तिं वा निहत्य शत्रुमाहवे॥ २२</a-v></p>
<p id="6.54.23"><a-v>न कुम्भकर्णः काकुत्स्थं दृष्ट्वा जीवन्गमिष्यति।</a-v><a-v>दीप्यमानमिवासाद्य पतंगो ज्वलनं यथा॥ २३</a-v></p>
<p id="6.54.24"><a-v>पलायनेन चोद्दिष्टाः प्राणान्रक्षामहे वयम्।</a-v><a-v>एकेन बहवो भग्ना यशो नाशं गमिष्यति॥ २४</a-v></p>
<p id="6.54.25"><a-v>एवं ब्रुवाणं तं शूरमङ्गदं कनकाङ्गदम्।</a-v><a-v>द्रवमाणास्ततो वाक्यमूचुः शूरविगर्हितम्॥ २५</a-v></p>
<p id="6.54.26"><a-v>कृतं नः कदनं घोरं कुम्भकर्णेन रक्षसा।</a-v><a-v>न स्थानकालो गच्छामो दयितं जीवितं हि नः॥ २६</a-v></p>
<p id="6.54.27"><a-v>एतावदुक्त्वा वचनं सर्वे ते भेजिरे दिशः।</a-v><a-v>भीमं भीमाक्षमायान्तं दृष्ट्वा वानरयूथपाः॥ २७</a-v></p>
<p id="6.54.28"><a-v>द्रवमाणास्तु ते वीरा अङ्गदेन वलीमुखाः।</a-v><a-v>सान्त्वैश्च बहुमानैश्च ततः सर्वे निवर्तिताः॥ २८</a-v></p>
<p id="6.54.29"><a-v>ऋषभशरभमैन्दधूम्रनीलाः कुमुदसुषेणगवाक्षरम्भताराः।</a-v><a-v>द्विविदपनसवायुपुत्रमुख्या स्त्वरिततराभिमुखं रणं प्रयाताः॥ २९</a-v></p>
<p><a-v>इति श्रीरामायणे युद्धकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
