<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/068.sxml"><a-title>वाल्मीकिरामायणम् युद्धकाण्डम् ६८ सर्गः</a-title><a-meta>
<p>Unique Words: 294</p>
</a-meta><hr><a-sec><p id="6.68.1"><a-v>विज्ञाय तु मनस्तस्य राघवस्य महात्मनः।</a-v><a-v>संनिवृत्याहवात्तस्मात्प्रविवेश पुरं ततः॥ १</a-v></p>
<p id="6.68.2"><a-v>सोऽनुस्मृत्य वधं तेषां राक्षसानां तरस्विनाम्।</a-v><a-v>क्रोधताम्रेक्षणः शूरो निर्जगाम महाद्युतिः॥ २</a-v></p>
<p id="6.68.3"><a-v>स पश्चिमेन द्वारेण निर्ययौ राक्षसैर्वृतः।</a-v><a-v>इन्द्रजित्तु महावीर्यः पौलस्त्यो देवकण्टकः॥ ३</a-v></p>
<p id="6.68.4"><a-v>इन्द्रजित्तु ततो दृष्ट्वा भ्रातरौ रामलक्ष्मणौ।</a-v><a-v>रणायाभ्युद्यतौ वीरौ मायां प्रादुष्करोत्तदा॥ ४</a-v></p>
<p id="6.68.5"><a-v>इन्द्रजित्तु रथे स्थाप्य सीतां मायामयीं तदा।</a-v><a-v>बलेन महतावृत्य तस्या वधमरोचयत्॥ ५</a-v></p>
<p id="6.68.6"><a-v>मोहनार्थं तु सर्वेषां बुद्धिं कृत्वा सुदुर्मतिः।</a-v><a-v>हन्तुं सीतां व्यवसितो वानराभिमुखो ययौ॥ ६</a-v></p>
<p id="6.68.7"><a-v>तं दृष्ट्वा त्वभिनिर्यान्तं नगर्याः काननौकसः।</a-v><a-v>उत्पेतुरभिसंक्रुद्धाः शिलाहस्ता युयुत्सवः॥ ७</a-v></p>
<p id="6.68.8"><a-v>हनूमान्पुरतस्तेषां जगाम कपिकुञ्जरः।</a-v><a-v>प्रगृह्य सुमहच्छृङ्गं पर्वतस्य दुरासदम्॥ ८</a-v></p>
<p id="6.68.9"><a-v>स ददर्श हतानन्दां सीतामिन्द्रजितो रथे।</a-v><a-v>एकवेणीधरां दीनामुपवासकृशाननाम्॥ ९</a-v></p>
<p id="6.68.10"><a-v>परिक्लिष्टैकवसनाममृजां राघवप्रियाम्।</a-v><a-v>रजोमलाभ्यामालिप्तैः सर्वगात्रैर्वरस्त्रियम्॥ १०</a-v></p>
<p id="6.68.11"><a-v>तां निरीक्ष्य मुहूर्तं तु मैथिलीमध्यवस्य च।</a-v><a-v>बाष्पपर्याकुलमुखो हनूमान्व्यथितोऽभवत्॥ ११</a-v></p>
<p id="6.68.12"><a-v>अब्रवीत्तां तु शोकार्तां निरानन्दां तपस्विनाम्।</a-v><a-v>दृष्ट्वा रथे स्तितां सीतां राक्षसेन्द्रसुताश्रिताम्॥ १२</a-v></p>
<p id="6.68.13"><a-v>किं समर्थितमस्येति चिन्तयन्स महाकपिः।</a-v><a-v>सह तैर्वानरश्रेष्ठैरभ्यधावत रावणिम्॥ १३</a-v></p>
<p id="6.68.14"><a-v>तद्वानरबलं दृष्ट्वा रावणिः क्रोधमूर्छितः।</a-v><a-v>कृत्वा विशोकं निस्त्रिंशं मूर्ध्नि सीतां परामृशत्॥ १४</a-v></p>
<p id="6.68.15"><a-v>तं स्त्रियं पश्यतां तेषां ताडयामास रावणिः।</a-v><a-v>क्रोशन्तीं राम रामेति मायया योजितां रथे॥ १५</a-v></p>
<p id="6.68.16"><a-v>गृहीतमूर्धजां दृष्ट्वा हनूमान्दैन्यमागतः।</a-v><a-v>दुःखजं वारिनेत्राभ्यामुत्सृजन्मारुतात्मजः।</a-v><a-v>अब्रवीत्परुषं वाक्यं क्रोधाद्रक्षोऽधिपात्मजम्॥ १६</a-v></p>
<p id="6.68.17"><a-v>दुरात्मन्नात्मनाशाय केशपक्षे परामृशः।</a-v><a-v>ब्रह्मर्षीणां कुले जातो राक्षसीं योनिमाश्रितः।</a-v><a-v>धिक्त्वां पापसमाचारं यस्य ते मतिरीदृशी॥ १७</a-v></p>
<p id="6.68.18"><a-v>नृशंसानार्य दुर्वृत्त क्षुद्र पापपराक्रम।</a-v><a-v>अनार्यस्येदृशं कर्म घृणा ते नास्ति निर्घृण॥ १८</a-v></p>
<p id="6.68.19"><a-v>च्युता गृहाच्च राज्याच्च रामहस्ताच्च मैथिली।</a-v><a-v>किं तवैषापराद्धा हि यदेनां हन्तुमिच्छसि॥ १९</a-v></p>
<p id="6.68.20"><a-v>सीतां च हत्वा न चिरं जीविष्यसि कथंचन।</a-v><a-v>वधार्हकर्मणानेन मम हस्तगतो ह्यसि॥ २०</a-v></p>
<p id="6.68.21"><a-v>ये च स्त्रीघातिनां लोका लोकवध्यैश्च कुत्सिताः।</a-v><a-v>इह जीवितमुत्सृज्य प्रेत्य तान्प्रतिलप्स्यसे॥ २१</a-v></p>
<p id="6.68.22"><a-v>इति ब्रुवाणो हनुमान्सायुधैर्हरिभिर्वृतः।</a-v><a-v>अभ्यधावत संक्रुद्धो राक्षसेन्द्रसुतं प्रति॥ २२</a-v></p>
<p id="6.68.23"><a-v>आपतन्तं महावीर्यं तदनीकं वनौकसाम्।</a-v><a-v>रक्षसां भीमवेगानामनीकेन न्यवारयत्॥ २३</a-v></p>
<p id="6.68.24"><a-v>स तां बाणसहस्रेण विक्षोभ्य हरिवाहिनीम्।</a-v><a-v>हरिश्रेष्ठं हनूमन्तमिन्द्रजित्प्रत्युवाच ह॥ २४</a-v></p>
<p id="6.68.25"><a-v>सुग्रीवस्त्वं च रामश्च यन्निमित्तमिहागताः।</a-v><a-v>तां हनिष्यामि वैदेहीमद्यैव तव पश्यतः॥ २५</a-v></p>
<p id="6.68.26"><a-v>इमां हत्वा ततो रामं लक्ष्मणं त्वां च वानर।</a-v><a-v>सुग्रीवं च वधिष्यामि तं चानार्यं विभीषणम्॥ २६</a-v></p>
<p id="6.68.27"><a-v>न हन्तव्याः स्त्रियश्चेति यद्ब्रवीषि प्लवंगम।</a-v><a-v>पीडा करममित्राणां यत्स्यात्कर्तव्यमेत तत्॥ २७</a-v></p>
<p id="6.68.28"><a-v>तमेवमुक्त्वा रुदतीं सीतां मायामयीं ततः।</a-v><a-v>शितधारेण खड्गेन निजघानेन्द्रजित्स्वयम्॥ २८</a-v></p>
<p id="6.68.29"><a-v>यज्ञोपवीतमार्गेण छिन्ना तेन तपस्विनी।</a-v><a-v>सा पृथिव्यां पृथुश्रोणी पपात प्रियदर्शना॥ २९</a-v></p>
<p id="6.68.30"><a-v>तामिन्द्रजित्स्त्रियं हत्वा हनूमन्तमुवाच ह।</a-v><a-v>मया रामस्य पश्येमां कोपेन च निषूदिताम्॥ ३०</a-v></p>
<p id="6.68.31"><a-v>ततः खड्गेन महता हत्वा तामिन्द्रजित्स्वयम्।</a-v><a-v>हृष्टः स रथमास्थाय विननाद महास्वनम्॥ ३१</a-v></p>
<p id="6.68.32"><a-v>वानराः शुश्रुवुः शब्दमदूरे प्रत्यवस्थिताः।</a-v><a-v>व्यादितास्यस्य नदतस्तद्दुर्गं संश्रितस्य तु॥ ३२</a-v></p>
<p id="6.68.33"><a-v>तथा तु सीतां विनिहत्य दुर्मतिः प्रहृष्टचेताः स बभूव रावणिः।</a-v><a-v>तं हृष्टरूपं समुदीक्ष्य वानरा विषण्णरूपाः समभिप्रदुद्रुवुः॥ ३३</a-v></p>
<p><a-v>इति श्रीरामायणे युद्धकाण्डे अष्टषष्टितमः सर्गः ॥ ६८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
