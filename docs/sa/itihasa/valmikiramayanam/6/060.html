<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/060.sxml"><a-title>वाल्मीकिरामायणम् युद्धकाण्डम् ६० सर्गः</a-title><a-meta>
<p>Unique Words: 427</p>
</a-meta><hr><a-sec><p id="6.60.1"><a-v>ततो हतान्राक्षसपुंगवांस्ता न्देवान्तकादित्रिशिरोऽतिकायान्।</a-v><a-v>रक्षोगणास्तत्र हतावशिष्टा स्ते रावणाय त्वरितं शशंसुः॥ १</a-v></p>
<p id="6.60.2"><a-v>ततो हतांस्तान्सहसा निशम्य राजा मुमोहाश्रुपरिप्लुताक्षः।</a-v><a-v>पुत्रक्षयं भ्रातृवधं च घोरं विचिन्त्य राजा विपुलं प्रदध्यौ॥ २</a-v></p>
<p id="6.60.3"><a-v>ततस्तु राजानमुदीक्ष्य दीनं शोकार्णवे संपरिपुप्लुवानम्।</a-v><a-v>अथर्षभो राक्षसराजसूनु रथेन्द्रजिद्वाक्यमिदं बभाषे॥ ३</a-v></p>
<p id="6.60.4"><a-v>न तात मोहं प्रतिगन्तुमर्हसि यत्रेन्द्रजिज्जीवति राक्षसेन्द्र।</a-v><a-v>नेन्द्रारिबाणाभिहतो हि कश्चि त्प्राणान्समर्थः समरेऽभिधर्तुम्॥ ४</a-v></p>
<p id="6.60.5"><a-v>पश्याद्य रामं सहलक्ष्मणेन मद्बाणनिर्भिन्नविकीर्णदेहम्।</a-v><a-v>गतायुषं भूमितले शयानं शरैः शितैराचितसर्वगात्रम्॥ ५</a-v></p>
<p id="6.60.6"><a-v>इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम्।</a-v><a-v>अद्यैव रामं सहलक्ष्मणेन संतापयिष्यामि शरैरमोघैः॥ ६</a-v></p>
<p id="6.60.7"><a-v>अद्येन्द्रवैवस्वतविष्णुमित्र साध्याश्विवैश्वानरचन्द्रसूर्याः।</a-v><a-v>द्रक्ष्यन्ति मे विक्रममप्रमेयं विष्णोरिवोग्रं बलियज्ञवाटे॥ ७</a-v></p>
<p id="6.60.8"><a-v>स एवमुक्त्वा त्रिदशेन्द्रशत्रु रापृच्छ्य राजानमदीनसत्त्वः।</a-v><a-v>समारुरोहानिलतुल्यवेगं रथं खरश्रेष्ठसमाधियुक्तम्॥ ८</a-v></p>
<p id="6.60.9"><a-v>समास्थाय महातेजा रथं हरिरथोपमम्।</a-v><a-v>जगाम सहसा तत्र यत्र युद्धमरिंदम॥ ९</a-v></p>
<p id="6.60.10"><a-v>तं प्रस्थितं महात्मानमनुजग्मुर्महाबलाः।</a-v><a-v>संहर्षमाणा बहवो धनुःप्रवरपाणयः॥ १०</a-v></p>
<p id="6.60.11"><a-v>गजस्कन्धगताः केचित्केचित्परमवाजिभिः।</a-v><a-v>प्रासमुद्गरनिस्त्रिंश परश्वधगदाधराः॥ ११</a-v></p>
<p id="6.60.12"><a-v>स शङ्खनिनदैर्भीमैर्भेरीणां च महास्वनैः।</a-v><a-v>जगाम त्रिदशेन्द्रारिः स्तूयमानो निशाचरैः॥ १२</a-v></p>
<p id="6.60.13"><a-v>स शङ्खशशिवर्णेन छत्रेण रिपुसादनः।</a-v><a-v>रराज परिपूर्णेन नभश्चन्द्रमसा यथा॥ १३</a-v></p>
<p id="6.60.14"><a-v>अवीज्यत ततो वीरो हैमैर्हेमविभूषितैः।</a-v><a-v>चारुचामरमुख्यैश्च मुख्यः सर्वधनुष्मताम्॥ १४</a-v></p>
<p id="6.60.15"><a-v>ततस्त्विन्द्रजिता लङ्का सूर्यप्रतिमतेजसा।</a-v><a-v>रराजाप्रतिवीर्येण द्यौरिवार्केण भास्वता॥ १५</a-v></p>
<p id="6.60.16"><a-v>स तु दृष्ट्वा विनिर्यान्तं बलेन महता वृतम्।</a-v><a-v>राक्षसाधिपतिः श्रीमान्रावणः पुत्रमब्रवीत्॥ १६</a-v></p>
<p id="6.60.17"><a-v>त्वमप्रतिरथः पुत्र जितस्ते युधि वासवः।</a-v><a-v>किं पुनर्मानुषं धृष्यं न वधिष्यसि राघवम्॥ १७</a-v></p>
<p id="6.60.18"><a-v>तथोक्तो राक्षसेन्द्रेण प्रतिगृह्य महाशिषः।</a-v><a-v>रथेनाश्वयुजा वीरः शीघ्रं गत्वा निकुम्भिलाम्॥ १८</a-v></p>
<p id="6.60.19"><a-v>स संप्राप्य महातेजा युद्धभूमिमरिंदमः।</a-v><a-v>स्थापयामास रक्षांसि रथं प्रति समन्ततः॥ १९</a-v></p>
<p id="6.60.20"><a-v>ततस्तु हुतभोक्तारं हुतभुक्सदृशप्रभः।</a-v><a-v>जुहुवे राक्षसश्रेष्ठो मन्त्रवद्विधिवत्तदा॥ २०</a-v></p>
<p id="6.60.21"><a-v>स हविर्जालसंस्कारैर्माल्यगन्धपुरस्कृतैः।</a-v><a-v>जुहुवे पावकं तत्र राक्षसेन्द्रः प्रतापवान्॥ २१</a-v></p>
<p id="6.60.22"><a-v>शस्त्राणि शरपत्राणि समिधोऽथ विभीतकः।</a-v><a-v>लोहितानि च वासांसि स्रुवं कार्ष्णायसं तथा॥ २२</a-v></p>
<p id="6.60.23"><a-v>स तत्राग्निं समास्तीर्य शरपत्रैः सतोमरैः।</a-v><a-v>छागस्य सर्वकृष्णस्य गलं जग्राह जीवतः॥ २३</a-v></p>
<p id="6.60.24"><a-v>सकृदेव समिद्धस्य विधूमस्य महार्चिषः।</a-v><a-v>बभूवुस्तानि लिङ्गानि विजयं यान्यदर्शयन्॥ २४</a-v></p>
<p id="6.60.25"><a-v>प्रदक्षिणावर्तशिखस्तप्तकाञ्चनसंनिभः।</a-v><a-v>हविस्तत्प्रतिजग्राह पावकः स्वयमुत्थितः॥ २५</a-v></p>
<p id="6.60.26"><a-v>सोऽस्त्रमाहारयामास ब्राह्ममस्त्रविदां वरः।</a-v><a-v>धनुश्चात्मरथं चैव सर्वं तत्राभ्यमन्त्रयत्॥ २६</a-v></p>
<p id="6.60.27"><a-v>तस्मिन्नाहूयमानेऽस्त्रे हूयमाने च पावके।</a-v><a-v>सार्कग्रहेन्दु नक्षत्रं वितत्रास नभस्तलम्॥ २७</a-v></p>
<p id="6.60.28"><a-v>स पावकं पावकदीप्ततेजा हुत्वा महेन्द्रप्रतिमप्रभावः।</a-v><a-v>सचापबाणासिरथाश्वसूतः खेऽन्तर्दध आत्मानमचिन्त्यरूपः॥ २८</a-v></p>
<p id="6.60.29"><a-v>स सैन्यमुत्सृज्य समेत्य तूर्णं महारणे वानरवाहिनीषु।</a-v><a-v>अदृश्यमानः शरजालमुग्रं ववर्ष नीलाम्बुधरो यथाम्बु॥ २९</a-v></p>
<p id="6.60.30"><a-v>ते शक्रजिद्बाणविशीर्णदेहा मायाहता विस्वरमुन्नदन्तः।</a-v><a-v>रणे निपेतुर्हरयोऽद्रिकल्पा यथेन्द्रवज्राभिहता नगेन्द्राः॥ ३०</a-v></p>
<p id="6.60.31"><a-v>ते केवलं संददृशुः शिताग्रा न्बाणान्रणे वानरवाहिनीषु।</a-v><a-v>माया निगूढं च सुरेन्द्रशत्रुं न चात्र तं राक्षसमभ्यपश्यन्॥ ३१</a-v></p>
<p id="6.60.32"><a-v>ततः स रक्षोऽधिपतिर्महात्मा सर्वा दिशो बाणगणैः शिताग्रैः।</a-v><a-v>प्रच्छादयामास रविप्रकाशै र्विषादयामास च वानरेन्द्रान्॥ ३२</a-v></p>
<p id="6.60.33"><a-v>स शूलनिस्त्रिंश परश्वधानि व्याविध्य दीप्तानलसंनिभानि।</a-v><a-v>सविस्फुलिङ्गोज्ज्वलपावकानि ववर्ष तीव्रं प्लवगेन्द्रसैन्ये॥ ३३</a-v></p>
<p id="6.60.34"><a-v>ततो ज्वलनसंकाशैः शितैर्वानरयूथपाः।</a-v><a-v>ताडिताः शक्रजिद्बाणैः प्रफुल्ला इव किंशुकाः॥ ३४</a-v></p>
<p id="6.60.35"><a-v>अन्योन्यमभिसर्पन्तो निनदन्तश्च विस्वरम्।</a-v><a-v>राक्षसेन्द्रास्त्रनिर्भिन्ना निपेतुर्वानरर्षभाः॥ ३५</a-v></p>
<p id="6.60.36"><a-v>उदीक्षमाणा गगनं केचिन्नेत्रेषु ताडिताः।</a-v><a-v>शरैर्विविशुरन्योन्यं पेतुश्च जगतीतले॥ ३६</a-v></p>
<p id="6.60.37"><a-v>हनूमन्तं च सुग्रीवमङ्गदं गन्धमादनम्।</a-v><a-v>जाम्बवन्तं सुषेणं च वेगदर्शिनमेव च॥ ३७</a-v></p>
<p id="6.60.38"><a-v>मैन्दं च द्विविदं नीलं गवाक्षं गजगोमुखौ।</a-v><a-v>केसरिं हरिलोमानं विद्युद्दंष्ट्रं च वानरम्॥ ३८</a-v></p>
<p id="6.60.39"><a-v>सूर्याननं ज्योतिमुखं तथा दधिमुखं हरिम्।</a-v><a-v>पावकाक्षं नलं चैव कुमुदं चैव वानरम्॥ ३९</a-v></p>
<p id="6.60.40"><a-v>प्रासैः शूलैः शितैर्बाणैरिन्द्रजिन्मन्त्रसंहितैः।</a-v><a-v>विव्याध हरिशार्दूलान्सर्वांस्तान्राक्षसोत्तमः॥ ४०</a-v></p>
<p id="6.60.41"><a-v>स वै गदाभिर्हरियूथमुख्या न्निर्भिद्य बाणैस्तपनीयपुङ्खैः।</a-v><a-v>ववर्ष रामं शरवृष्टिजालैः सलक्ष्मणं भास्कररश्मिकल्पैः॥ ४१</a-v></p>
<p id="6.60.42"><a-v>स बाणवर्षैरभिवर्ष्यमाणो धारानिपातानिव तान्विचिन्त्य।</a-v><a-v>समीक्षमाणः परमाद्भुतश्री रामस्तदा लक्ष्मणमित्युवाच॥ ४२</a-v></p>
<p id="6.60.43"><a-v>असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः।</a-v><a-v>निपातयित्वा हरिसैन्यमुग्र मस्माञ्शरैरर्दयति प्रसक्तम्॥ ४३</a-v></p>
<p id="6.60.44"><a-v>स्वयम्भुवा दत्तवरो महात्मा खमास्थितोऽन्तर्हितभीमकायः।</a-v><a-v>कथं नु शक्यो युधि नष्टदेहो निहन्तुमद्येन्द्रजिदुद्यतास्त्रः॥ ४४</a-v></p>
<p id="6.60.45"><a-v>मन्ये स्वयम्भूर्भगवानचिन्त्यो यस्यैतदस्त्रं प्रभवश्च योऽस्य।</a-v><a-v>बाणावपातांस्त्वमिहाद्य धीम न्मया सहाव्यग्रमनाः सहस्व॥ ४५</a-v></p>
<p id="6.60.46"><a-v>प्रच्छादयत्येष हि राक्षसेन्द्रः सर्वा दिशः सायकवृष्टिजालैः।</a-v><a-v>एतच्च सर्वं पतिताग्र्यवीरं न भ्राजते वानरराजसैन्यम्॥ ४६</a-v></p>
<p id="6.60.47"><a-v>आवां तु दृष्ट्वा पतितौ विसंज्ञौ निवृत्तयुद्धौ हतरोषहर्षौ।</a-v><a-v>ध्रुवं प्रवेक्ष्यत्यमरारिवासं असौ समादाय रणाग्रलक्ष्मीम्॥ ४७</a-v></p>
<p id="6.60.48"><a-v>ततस्तु ताविन्द्रजिदस्त्रजालै र्बभूवतुस्तत्र तदा विशस्तौ।</a-v><a-v>स चापि तौ तत्र विषादयित्वा ननाद हर्षाद्युधि राक्षसेन्द्रः॥ ४८</a-v></p>
<p id="6.60.49"><a-v>स तत्तदा वानरराजसैन्यं रामं च संख्ये सहलक्ष्मणेन।</a-v><a-v>विषादयित्वा सहसा विवेश पुरीं दशग्रीवभुजाभिगुप्ताम्॥ ४९</a-v></p>
<p><a-v>इति श्रीरामायणे युद्धकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
