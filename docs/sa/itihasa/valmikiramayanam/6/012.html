<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/012.sxml"><a-title>वाल्मीकिरामायणम् युद्धकाण्डम् १२ सर्गः</a-title><a-meta>
<p>Unique Words: 215</p>
</a-meta><hr><a-sec><p id="6.12.1"><a-v>अथ रामः प्रसन्नात्मा श्रुत्वा वायुसुतस्य ह।</a-v><a-v>प्रत्यभाषत दुर्धर्षः श्रुतवानात्मनि स्थितम्॥ १</a-v></p>
<p id="6.12.2"><a-v>ममापि तु विवक्षास्ति काचित्प्रति विभीषणम्।</a-v><a-v>श्रुतमिच्छामि तत्सर्वं भवद्भिः श्रेयसि स्थितैः॥ २</a-v></p>
<p id="6.12.3"><a-v>मित्रभावेन संप्राप्तं न त्यजेयं कथंचन।</a-v><a-v>दोषो यद्यपि तस्य स्यात्सतामेतदगर्हितम्॥ ३</a-v></p>
<p id="6.12.4"><a-v>रामस्य वचनं श्रुत्वा सुग्रीवः प्लवगेश्वरः।</a-v><a-v>प्रत्यभाषत काकुत्स्थं सौहार्देनाभिचोदितः॥ ४</a-v></p>
<p id="6.12.5"><a-v>किमत्र चित्रं धर्मज्ञ लोकनाथशिखामणे।</a-v><a-v>यत्त्वमार्यं प्रभाषेथाः सत्त्ववान्सपथे स्थितः॥ ५</a-v></p>
<p id="6.12.6"><a-v>मम चाप्यन्तरात्मायं शुद्धिं वेत्ति विभीषणम्।</a-v><a-v>अनुमनाच्च भावाच्च सर्वतः सुपरीक्षितः॥ ६</a-v></p>
<p id="6.12.7"><a-v>तस्मात्क्षिप्रं सहास्माभिस्तुल्यो भवतु राघव।</a-v><a-v>विभीषणो महाप्राज्ञः सखित्वं चाभ्युपैतु नः॥ ७</a-v></p>
<p id="6.12.8"><a-v>स सुग्रीवस्य तद्वाक्यं रामः श्रुत्वा विमृश्य च।</a-v><a-v>ततः शुभतरं वाक्यमुवाच हरिपुंगवम्॥ ८</a-v></p>
<p id="6.12.9"><a-v>सुदुष्टो वाप्यदुष्टो वा किमेष रजनीचरः।</a-v><a-v>सूक्ष्ममप्यहितं कर्तुं ममाशक्तः कथंचन॥ ९</a-v></p>
<p id="6.12.10"><a-v>पिशाचान्दानवान्यक्षान्पृथिव्यां चैव राक्षसान्।</a-v><a-v>अङ्गुल्यग्रेण तान्हन्यामिच्छन्हरिगणेश्वर॥ १०</a-v></p>
<p id="6.12.11"><a-v>श्रूयते हि कपोतेन शत्रुः शरणमागतः।</a-v><a-v>अर्चितश्च यथान्यायं स्वैश्च मांसैर्निमन्त्रितः॥ ११</a-v></p>
<p id="6.12.12"><a-v>स हि तं प्रतिजग्राह भार्या हर्तारमागतम्।</a-v><a-v>कपोतो वानरश्रेष्ठ किं पुनर्मद्विधो जनः॥ १२</a-v></p>
<p id="6.12.13"><a-v>ऋषेः कण्वस्य पुत्रेण कण्डुना परमर्षिणा।</a-v><a-v>शृणु गाथां पुरा गीतां धर्मिष्ठां सत्यवादिना॥ १३</a-v></p>
<p id="6.12.14"><a-v>बद्धाञ्जलिपुटं दीनं याचन्तं शरणागतम्।</a-v><a-v>न हन्यादानृशंस्यार्थमपि शत्रुं परं पत॥ १४</a-v></p>
<p id="6.12.15"><a-v>आर्तो वा यदि वा दृप्तः परेषां शरणं गतः।</a-v><a-v>अरिः प्राणान्परित्यज्य रक्षितव्यः कृतात्मना॥ १५</a-v></p>
<p id="6.12.16"><a-v>स चेद्भयाद्वा मोहाद्वा कामाद्वापि न रक्षति।</a-v><a-v>स्वया शक्त्या यथातत्त्वं तत्पापं लोकगर्हितम्॥ १६</a-v></p>
<p id="6.12.17"><a-v>विनष्टः पश्यतस्तस्य रक्षिणः शरणागतः।</a-v><a-v>आदाय सुकृतं तस्य सर्वं गच्छेदरक्षितः॥ १७</a-v></p>
<p id="6.12.18"><a-v>एवं दोषो महानत्र प्रपन्नानामरक्षणे।</a-v><a-v>अस्वर्ग्यं चायशस्यं च बलवीर्यविनाशनम्॥ १८</a-v></p>
<p id="6.12.19"><a-v>करिष्यामि यथार्थं तु कण्डोर्वचनमुत्तमम्।</a-v><a-v>धर्मिष्ठं च यशस्यं च स्वर्ग्यं स्यात्तु फलोदये॥ १९</a-v></p>
<p id="6.12.20"><a-v>सकृदेव प्रपन्नाय तवास्मीति च याचते।</a-v><a-v>अभयं सर्वभूतेभ्यो ददाम्येतद्व्रतं मम॥ २०</a-v></p>
<p id="6.12.21"><a-v>आनयैनं हरिश्रेष्ठ दत्तमस्याभयं मया।</a-v><a-v>विभीषणो वा सुग्रीव यदि वा रावणः स्वयम्॥ २१</a-v></p>
<p id="6.12.22"><a-v>ततस्तु सुग्रीववचो निशम्य त द्धरीश्वरेणाभिहितं नरेश्वरः।</a-v><a-v>विभीषणेनाशु जगाम संगमं पतत्रिराजेन यथा पुरंदरः॥ २२</a-v></p>
<p><a-v>इति श्रीरामायणे युद्धकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
