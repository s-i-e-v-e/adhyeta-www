<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/097.sxml"><a-title>वाल्मीकिरामायणम् युद्धकाण्डम् ९७ सर्गः</a-title><a-meta>
<p>Unique Words: 291</p>
</a-meta><hr><a-sec><p id="6.97.1"><a-v>अथ संस्मारयामास राघवं मातलिस्तदा।</a-v><a-v>अजानन्निव किं वीर त्वमेनमनुवर्तसे॥ १</a-v></p>
<p id="6.97.2"><a-v>विसृजास्मै वधाय त्वमस्त्रं पैतामहं प्रभो।</a-v><a-v>विनाशकालः कथितो यः सुरैः सोऽद्य वर्तते॥ २</a-v></p>
<p id="6.97.3"><a-v>ततः संस्मारितो रामस्तेन वाक्येन मातलेः।</a-v><a-v>जग्राह स शरं दीप्तं निश्वसन्तमिवोरगम्॥ ३</a-v></p>
<p id="6.97.4"><a-v>यमस्मै प्रथमं प्रादादगस्त्यो भगवानृषिः।</a-v><a-v>ब्रह्मदत्तं महद्बाणममोघं युधि वीर्यवान्॥ ४</a-v></p>
<p id="6.97.5"><a-v>ब्रह्मणा निर्मितं पूर्वमिन्द्रार्थममितौजसा।</a-v><a-v>दत्तं सुरपतेः पूर्वं त्रिलोकजयकाङ्क्षिणः॥ ५</a-v></p>
<p id="6.97.6"><a-v>यस्य वाजेषु पवनः फले पावकभास्करौ।</a-v><a-v>शरीरमाकाशमयं गौरवे मेरुमन्दरौ॥ ६</a-v></p>
<p id="6.97.7"><a-v>जाज्वल्यमानं वपुषा सुपुङ्खं हेमभूषितम्।</a-v><a-v>तेजसा सर्वभूतानां कृतं भास्करवर्चसं॥ ७</a-v></p>
<p id="6.97.8"><a-v>सधूममिव कालाग्निं दीप्तमाशीविषं यथा।</a-v><a-v>रथनागाश्ववृन्दानां भेदनं क्षिप्रकारिणम्॥ ८</a-v></p>
<p id="6.97.9"><a-v>द्वाराणां परिघाणां च गिरीणामपि भेदनम्।</a-v><a-v>नानारुधिरसिक्ताङ्गं मेदोदिग्धं सुदारुणम्॥ ९</a-v></p>
<p id="6.97.10"><a-v>वज्रसारं महानादं नानासमितिदारुणम्।</a-v><a-v>सर्ववित्रासनं भीमं श्वसन्तमिव पन्नगम्॥ १०</a-v></p>
<p id="6.97.11"><a-v>कङ्कगृध्रबलानां च गोमायुगणरक्षसाम्।</a-v><a-v>नित्यं भक्षप्रदं युद्धे यमरूपं भयावहम्॥ ११</a-v></p>
<p id="6.97.12"><a-v>नन्दनं वानरेन्द्राणां रक्षसामवसादनम्।</a-v><a-v>वाजितं विविधैर्वाजैश्चारुचित्रैर्गरुत्मतः॥ १२</a-v></p>
<p id="6.97.13"><a-v>तमुत्तमेषुं लोकानामिक्ष्वाकुभयनाशनम्।</a-v><a-v>द्विषतां कीर्तिहरणं प्रहर्षकरमात्मनः॥ १३</a-v></p>
<p id="6.97.14"><a-v>अभिमन्त्र्य ततो रामस्तं महेषुं महाबलः।</a-v><a-v>वेदप्रोक्तेन विधिना संदधे कार्मुके बली॥ १४</a-v></p>
<p id="6.97.15"><a-v>स रावणाय संक्रुद्धो भृशमायम्य कार्मुकम्।</a-v><a-v>चिक्षेप परमायत्तस्तं शरं मर्मघातिनम्॥ १५</a-v></p>
<p id="6.97.16"><a-v>स वज्र इव दुर्धर्षो वज्रबाहुविसर्जितः।</a-v><a-v>कृतान्त इव चावार्यो न्यपतद्रावणोरसि॥ १६</a-v></p>
<p id="6.97.17"><a-v>स विसृष्टो महावेगः शरीरान्तकरः शरः।</a-v><a-v>बिभेद हृदयं तस्य रावणस्य दुरात्मनः॥ १७</a-v></p>
<p id="6.97.18"><a-v>रुधिराक्तः स वेगेन जीवितान्तकरः शरः।</a-v><a-v>रावणस्य हरन्प्राणान्विवेश धरणीतलम्॥ १८</a-v></p>
<p id="6.97.19"><a-v>स शरो रावणं हत्वा रुधिरार्द्रकृतच्छविः।</a-v><a-v>कृतकर्मा निभृतवत्स्वतूणीं पुनराविशत्॥ १९</a-v></p>
<p id="6.97.20"><a-v>तस्य हस्ताद्धतस्याशु कार्मुकं तत्ससायकम्।</a-v><a-v>निपपात सह प्राणैर्भ्रश्यमानस्य जीवितात्॥ २०</a-v></p>
<p id="6.97.21"><a-v>गतासुर्भीमवेगस्तु नैरृतेन्द्रो महाद्युतिः।</a-v><a-v>पपात स्यन्दनाद्भूमौ वृत्रो वज्रहतो यथा॥ २१</a-v></p>
<p id="6.97.22"><a-v>तं दृष्ट्वा पतितं भूमौ हतशेषा निशाचराः।</a-v><a-v>हतनाथा भयत्रस्ताः सर्वतः संप्रदुद्रुवुः॥ २२</a-v></p>
<p id="6.97.23"><a-v>नर्दन्तश्चाभिपेतुस्तान्वानरा द्रुमयोधिनः।</a-v><a-v>दशग्रीववधं दृष्ट्वा विजयं राघवस्य च॥ २३</a-v></p>
<p id="6.97.24"><a-v>अर्दिता वानरैर्हृष्टैर्लङ्कामभ्यपतन्भयात्।</a-v><a-v>हताश्रयत्वात्करुणैर्बाष्पप्रस्रवणैर्मुखैः॥ २४</a-v></p>
<p id="6.97.25"><a-v>ततो विनेदुः संहृष्टा वानरा जितकाशिनः।</a-v><a-v>वदन्तो राघवजयं रावणस्य च तं वधम्॥ २५</a-v></p>
<p id="6.97.26"><a-v>अथान्तरिक्षे व्यनदत्सौम्यस्त्रिदशदुन्दुभिः।</a-v><a-v>दिव्यगन्धवहस्तत्र मारुतः सुसुखो ववौ॥ २६</a-v></p>
<p id="6.97.27"><a-v>निपपातान्तरिक्षाच्च पुष्पवृष्टिस्तदा भुवि।</a-v><a-v>किरन्ती राघवरथं दुरवापा मनोहराः॥ २७</a-v></p>
<p id="6.97.28"><a-v>राघवस्तवसंयुक्ता गगने च विशुश्रुवे।</a-v><a-v>साधु साध्विति वागग्र्या देवतानां महात्मनाम्॥ २८</a-v></p>
<p id="6.97.29"><a-v>आविवेश महान्हर्षो देवानां चारणैः सह।</a-v><a-v>रावणे निहते रौद्रे सर्वलोकभयंकरे॥ २९</a-v></p>
<p id="6.97.30"><a-v>ततः सकामं सुग्रीवमङ्गदं च महाबलम्।</a-v><a-v>चकार राघवः प्रीतो हत्वा राक्षसपुंगवम्॥ ३०</a-v></p>
<p id="6.97.31"><a-v>ततः प्रजग्मुः प्रशमं मरुद्गणा दिशः प्रसेदुर्विमलं नभोऽभवत्।</a-v><a-v>मही चकम्पे न च मारुता ववुः स्थिरप्रभश्चाप्यभवद्दिवाकरः॥ ३१</a-v></p>
<p id="6.97.32"><a-v>ततस्तु सुग्रीवविभीषणादयः सुहृद्विशेषाः सहलक्ष्मणास्तदा।</a-v><a-v>समेत्य हृष्टा विजयेन राघवं रणेऽभिरामं विधिनाभ्यपूजयन्॥ ३२</a-v></p>
<p id="6.97.33"><a-v>स तु निहतरिपुः स्थिरप्रतिज्ञः स्वजनबलाभिवृतो रणे रराज।</a-v><a-v>रघुकुलनृपनन्दनो महौजा स्त्रिदशगणैरभिसंवृतो यथेन्द्रः॥ ३३</a-v></p>
<p><a-v>इति श्रीरामायणे युद्धकाण्डे सप्तनवतितमः सर्गः ॥ ९७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
