<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/080.sxml"><a-title>वाल्मीकिरामायणम् युद्धकाण्डम् ८० सर्गः</a-title><a-meta>
<p>Unique Words: 523</p>
</a-meta><hr><a-sec><p id="6.80.1"><a-v>ततः पौलस्त्य सचिवाः श्रुत्वा चेन्द्रजितं हतम्।</a-v><a-v>आचचक्षुरभिज्ञाय दशग्रीवाय सव्यथाः॥ १</a-v></p>
<p id="6.80.2"><a-v>युद्धे हतो महाराज लक्ष्मणेन तवात्मजः।</a-v><a-v>विभीषणसहायेन मिषतां नो महाद्युते॥ २</a-v></p>
<p id="6.80.3"><a-v>शूरः शूरेण संगम्य संयुगेष्वपराजितः।</a-v><a-v>लक्ष्णनेन हतः शूरः पुत्रस्ते विबुधेन्द्रजित्॥ ३</a-v></p>
<p id="6.80.4"><a-v>स तं प्रतिभयं श्रुत्वा वधं पुत्रस्य दारुणम्।</a-v><a-v>घोरमिन्द्रजितः संख्ये कश्मलं प्राविशन्महत्॥ ४</a-v></p>
<p id="6.80.5"><a-v>उपलभ्य चिरात्संज्ञां राजा राक्षसपुंगवः।</a-v><a-v>पुत्रशोकार्दितो दीनो विललापाकुलेन्द्रियः॥ ५</a-v></p>
<p id="6.80.6"><a-v>हा राक्षसचमूमुख्य मम वत्स महारथ।</a-v><a-v>जित्वेन्द्रं कथमद्य त्वं लक्ष्मणस्य वशं गतः॥ ६</a-v></p>
<p id="6.80.7"><a-v>ननु त्वमिषुभिः क्रुद्धो भिन्द्याः कालान्तकावपि।</a-v><a-v>मन्दरस्यापि शृङ्गाणि किं पुनर्लक्ष्मणं रणे॥ ७</a-v></p>
<p id="6.80.8"><a-v>अद्य वैवस्वतो राजा भूयो बहुमतो मम।</a-v><a-v>येनाद्य त्वं महाबाहो संयुक्तः कालधर्मणा॥ ८</a-v></p>
<p id="6.80.9"><a-v>एष पन्थाः सुयोधानां सर्वामरगणेष्वपि।</a-v><a-v>यः कृते हन्यते भर्तुः स पुमान्स्वर्गमृच्छति॥ ९</a-v></p>
<p id="6.80.10"><a-v>अद्य देवगणाः सर्वे लोकपालास्तथर्षयः।</a-v><a-v>हतमिन्द्रजितं दृष्ट्वा सुखं स्वप्स्यन्ति निर्भयाः॥ १०</a-v></p>
<p id="6.80.11"><a-v>अद्य लोकास्त्रयः कृत्स्नाः पृथिवी च सकानना।</a-v><a-v>एकेनेन्द्रजिता हीना शूण्येव प्रतिभाति मे॥ ११</a-v></p>
<p id="6.80.12"><a-v>अद्य नैरृतकन्यायां श्रोष्याम्यन्तःपुरे रवम्।</a-v><a-v>करेणुसंघस्य यथा निनादं गिरिगह्वरे॥ १२</a-v></p>
<p id="6.80.13"><a-v>यौवराज्यं च लङ्कां च रक्षांसि च परंतप।</a-v><a-v>मातरं मां च भार्यां च क्व गतोऽसि विहाय नः॥ १३</a-v></p>
<p id="6.80.14"><a-v>मम नाम त्वया वीर गतस्य यमसादनम्।</a-v><a-v>प्रेतकार्याणि कार्याणि विपरीते हि वर्तसे॥ १४</a-v></p>
<p id="6.80.15"><a-v>स त्वं जीवति सुग्रीवे राघवे च सलक्ष्मणे।</a-v><a-v>मम शल्यमनुद्धृत्य क्व गतोऽसि विहाय नः॥ १५</a-v></p>
<p id="6.80.16"><a-v>एवमादिविलापार्तं रावणं राक्षसाधिपम्।</a-v><a-v>आविवेश महान्कोपः पुत्रव्यसनसंभवः॥ १६</a-v></p>
<p id="6.80.17"><a-v>घोरं प्रकृत्या रूपं तत्तस्य क्रोधाग्निमूर्छितम्।</a-v><a-v>बभूव रूपं रुद्रस्य क्रुद्धस्येव दुरासदम्॥ १७</a-v></p>
<p id="6.80.18"><a-v>तस्य क्रुद्धस्य नेत्राभ्यां प्रापतन्नस्रबिन्दवः।</a-v><a-v>दीप्ताभ्यामिव दीपाभ्यां सार्चिषः स्नेहबिन्दवः॥ १८</a-v></p>
<p id="6.80.19"><a-v>दन्तान्विदशतस्तस्य श्रूयते दशनस्वनः।</a-v><a-v>यन्त्रस्यावेष्ट्यमानस्य महतो दानवैरिव॥ १९</a-v></p>
<p id="6.80.20"><a-v>कालाग्निरिव संक्रुद्धो यां यां दिशमवैक्षत।</a-v><a-v>तस्यां तस्यां भयत्रस्ता राक्षसाः संनिलिल्यिरे॥ २०</a-v></p>
<p id="6.80.21"><a-v>तमन्तकमिव क्रुद्धं चराचरचिखादिषुम्।</a-v><a-v>वीक्षमाणं दिशः सर्वा राक्षसा नोपचक्रमुः॥ २१</a-v></p>
<p id="6.80.22"><a-v>ततः परमसंक्रुद्धो रावणो राक्षसाधिपः।</a-v><a-v>अब्रवीद्रक्षसां मध्ये संस्तम्भयिषुराहवे॥ २२</a-v></p>
<p id="6.80.23"><a-v>मया वर्षसहस्राणि चरित्वा दुश्चरं तपः।</a-v><a-v>तेषु तेष्ववकाशेषु स्वयम्भूः परितोषितः॥ २३</a-v></p>
<p id="6.80.24"><a-v>तस्यैव तपसो व्युष्ट्या प्रसादाच्च स्वयम्भुवः।</a-v><a-v>नासुरेभ्यो न देवेभ्यो भयं मम कदाचन॥ २४</a-v></p>
<p id="6.80.25"><a-v>कवचं ब्रह्मदत्तं मे यदादित्यसमप्रभम्।</a-v><a-v>देवासुरविमर्देषु न भिन्नं वज्रशक्तिभिः॥ २५</a-v></p>
<p id="6.80.26"><a-v>तेन मामद्य संयुक्तं रथस्थमिह संयुगे।</a-v><a-v>प्रतीयात्कोऽद्य मामाजौ साक्षादपि पुरंदरः॥ २६</a-v></p>
<p id="6.80.27"><a-v>यत्तदाभिप्रसन्नेन सशरं कार्मुकं महत्।</a-v><a-v>देवासुरविमर्देषु मम दत्तं स्वयम्भुवा॥ २७</a-v></p>
<p id="6.80.28"><a-v>अद्य तूर्यशतैर्भीमं धनुरुत्थाप्यतां महत्।</a-v><a-v>रामलक्ष्मणयोरेव वधाय परमाहवे॥ २८</a-v></p>
<p id="6.80.29"><a-v>स पुत्रवधसंतप्तः शूरः क्रोधवशं गतः।</a-v><a-v>समीक्ष्य रावणो बुद्ध्या सीतां हन्तुं व्यवस्यत॥ २९</a-v></p>
<p id="6.80.30"><a-v>प्रत्यवेक्ष्य तु ताम्राक्षः सुघोरो घोरदर्शनान्।</a-v><a-v>दीनो दीनस्वरान्सर्वांस्तानुवाच निशाचरान्॥ ३०</a-v></p>
<p id="6.80.31"><a-v>मायया मम वत्सेन वञ्चनार्थं वनौकसाम्।</a-v><a-v>किंचिदेव हतं तत्र सीतेयमिति दर्शितम्॥ ३१</a-v></p>
<p id="6.80.32"><a-v>तदिदं सत्यमेवाहं करिष्ये प्रियमात्मनः।</a-v><a-v>वैदेहीं नाशयिष्यामि क्षत्रबन्धुमनुव्रताम्।</a-v><a-v>इत्येवमुक्त्वा सचिवान्खड्गमाशु परामृशत्॥ ३२</a-v></p>
<p id="6.80.33"><a-v>उद्धृत्य गुणसंपन्नं विमलाम्बरवर्चसं।</a-v><a-v>निष्पपात स वेगेन सभायाः सचिवैर्वृतः॥ ३३</a-v></p>
<p id="6.80.34"><a-v>रावणः पुत्रशोकेन भृशमाकुलचेतनः।</a-v><a-v>संक्रुद्धः खड्गमादाय सहसा यत्र मैथिली॥ ३४</a-v></p>
<p id="6.80.35"><a-v>व्रजन्तं राक्षसं प्रेक्ष्य सिंहनादं प्रचुक्रुशुः।</a-v><a-v>ऊचुश्चान्योन्यमाश्लिष्य संक्रुद्धं प्रेक्ष्य राक्षसाः॥ ३५</a-v></p>
<p id="6.80.36"><a-v>अद्यैनं तावुभौ दृष्ट्वा भ्रातरौ प्रव्यथिष्यतः।</a-v><a-v>लोकपाला हि चत्वारः क्रुद्धेनानेन निर्जिताः।</a-v><a-v>बहवः शत्रवश्चान्ये संयुगेष्वभिपातिताः॥ ३६</a-v></p>
<p id="6.80.37"><a-v>तेषां संजल्पमानानामशोकवनिकां गताम्।</a-v><a-v>अभिदुद्राव वैदेहीं रावणः क्रोधमूर्छितः॥ ३७</a-v></p>
<p id="6.80.38"><a-v>वार्यमाणः सुसंक्रुद्धः सुहृद्भिर्हितबुद्धिभिः।</a-v><a-v>अभ्यधावत संक्रुद्धः खे ग्रहो रोहिणीमिव॥ ३८</a-v></p>
<p id="6.80.39"><a-v>मैथिली रक्ष्यमाणा तु राक्षसीभिरनिन्दिता।</a-v><a-v>ददर्श राक्षसं क्रुद्धं निस्त्रिंशवरधारिणम्॥ ३९</a-v></p>
<p id="6.80.40"><a-v>तं निशाम्य सनिस्त्रिंशं व्यथिता जनकात्मजा।</a-v><a-v>निवार्यमाणं बहुशः सुहृद्भिरनिवर्तिनम्॥ ४०</a-v></p>
<p id="6.80.41"><a-v>यथायं मामभिक्रुद्धः समभिद्रवति स्वयम्।</a-v><a-v>वधिष्यति सनाथां मामनाथामिव दुर्मतिः॥ ४१</a-v></p>
<p id="6.80.42"><a-v>बहुशश्चोदयामास भर्तारं मामनुव्रताम्।</a-v><a-v>भार्या भव रमस्येति प्रत्याख्यातोऽभवन्मया॥ ४२</a-v></p>
<p id="6.80.43"><a-v>सोऽयं मामनुपस्थानाद्व्यक्तं नैराश्यमागतः।</a-v><a-v>क्रोधमोहसमाविष्टो निहन्तुं मां समुद्यतः॥ ४३</a-v></p>
<p id="6.80.44"><a-v>अथ वा तौ नरव्याघ्रौ भ्रातरौ रामलक्ष्मणौ।</a-v><a-v>मन्निमित्तमनार्येण समरेऽद्य निपातितौ।</a-v><a-v>अहो धिन्मन्निमित्तोऽयं विनाशो राजपुत्रयोः॥ ४४</a-v></p>
<p id="6.80.45"><a-v>हनूमतो हि तद्वाक्यं न कृतं क्षुद्रया मया।</a-v><a-v>यद्यहं तस्य पृष्ठेन तदायासमनिन्दिता।</a-v><a-v>नाद्यैवमनुशोचेयं भर्तुरङ्कगता सती॥ ४५</a-v></p>
<p id="6.80.46"><a-v>मन्ये तु हृदयं तस्याः कौसल्यायाः फलिष्यति।</a-v><a-v>एकपुत्रा यदा पुत्रं विनष्टं श्रोष्यते युधि॥ ४६</a-v></p>
<p id="6.80.47"><a-v>सा हि जन्म च बाल्यं च यौवनं च महात्मनः।</a-v><a-v>धर्मकार्याणि रूपं च रुदती संस्रमिष्यति॥ ४७</a-v></p>
<p id="6.80.48"><a-v>निराशा निहते पुत्रे दत्त्वा श्राद्धमचेतना।</a-v><a-v>अग्निमारोक्ष्यते नूनमपो वापि प्रवेक्ष्यति॥ ४८</a-v></p>
<p id="6.80.49"><a-v>धिगस्तु कुब्जामसतीं मन्थरां पापनिश्चयाम्।</a-v><a-v>यन्निमित्तमिदं दुःखं कौसल्या प्रतिपत्स्यते॥ ४९</a-v></p>
<p id="6.80.50"><a-v>इत्येवं मैथिलीं दृष्ट्वा विलपन्तीं तपस्विनीम्।</a-v><a-v>रोहिणीमिव चन्द्रेण विना ग्रहवशं गताम्॥ ५०</a-v></p>
<p id="6.80.51"><a-v>सुपार्श्वो नाम मेधावी रावणं राक्षसेश्वरम्।</a-v><a-v>निवार्यमाणं सचिवैरिदं वचनमब्रवीत्॥ ५१</a-v></p>
<p id="6.80.52"><a-v>कथं नाम दशग्रीव साक्षाद्वैश्रवणानुज।</a-v><a-v>हन्तुमिच्छसि वैदेहीं क्रोधाद्धर्ममपास्य हि॥ ५२</a-v></p>
<p id="6.80.53"><a-v>वेद विद्याव्रत स्नातः स्वधर्मनिरतः सदा।</a-v><a-v>स्त्रियाः कस्माद्वधं वीर मन्यसे राक्षसेश्वर॥ ५३</a-v></p>
<p id="6.80.54"><a-v>मैथिलीं रूपसंपन्नां प्रत्यवेक्षस्व पार्थिव।</a-v><a-v>त्वमेव तु सहास्माभी राघवे क्रोधमुत्सृज॥ ५४</a-v></p>
<p id="6.80.55"><a-v>अभ्युत्थानं त्वमद्यैव कृष्णपक्षचतुर्दशीम्।</a-v><a-v>कृत्वा निर्याह्यमावास्यां विजयाय बलैर्वृतः॥ ५५</a-v></p>
<p id="6.80.56"><a-v>शूरो धीमान्रथी खड्गी रथप्रवरमास्थितः।</a-v><a-v>हत्वा दाशरथिं रामं भवान्प्राप्स्यति मैथिलीम्॥ ५६</a-v></p>
<p id="6.80.57"><a-v>स तद्दुरात्मा सुहृदा निवेदितं वचः सुधर्म्यं प्रतिगृह्य रावणः।</a-v><a-v>गृहं जगामाथ ततश्च वीर्यवा न्पुनः सभां च प्रययौ सुहृद्वृतः॥ ५७</a-v></p>
<p><a-v>इति श्रीरामायणे युद्धकाण्डे अशीतितमः सर्गः ॥ ८०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
