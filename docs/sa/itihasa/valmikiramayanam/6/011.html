<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/011.sxml"><a-title>वाल्मीकिरामायणम् युद्धकाण्डम् ११ सर्गः</a-title><a-meta>
<p>Unique Words: 494</p>
</a-meta><hr><a-sec><p id="6.11.1"><a-v>इत्युक्त्वा परुषं वाक्यं रावणं रावणानुजः।</a-v><a-v>आजगाम मुहूर्तेन यत्र रामः सलक्ष्मणः॥ १</a-v></p>
<p id="6.11.2"><a-v>तं मेरुशिखराकारं दीप्तामिव शतह्रदाम्।</a-v><a-v>गगनस्थं महीस्थास्ते ददृशुर्वानराधिपाः॥ २</a-v></p>
<p id="6.11.3"><a-v>तमात्मपञ्चमं दृष्ट्वा सुग्रीवो वानराधिपः।</a-v><a-v>वानरैः सह दुर्धर्षश्चिन्तयामास बुद्धिमान्॥ ३</a-v></p>
<p id="6.11.4"><a-v>चिन्तयित्वा मुहूर्तं तु वानरांस्तानुवाच ह।</a-v><a-v>हनूमत्प्रमुखान्सर्वानिदं वचनमुत्तमम्॥ ४</a-v></p>
<p id="6.11.5"><a-v>एष सर्वायुधोपेतश्चतुर्भिः सह राक्षसैः।</a-v><a-v>राक्षसोऽभ्येति पश्यध्वमस्मान्हन्तुं न संशयः॥ ५</a-v></p>
<p id="6.11.6"><a-v>सुग्रीवस्य वचः श्रुत्वा सर्वे ते वानरोत्तमाः।</a-v><a-v>सालानुद्यम्य शैलांश्च इदं वचनमब्रुवन्॥ ६</a-v></p>
<p id="6.11.7"><a-v>शीघ्रं व्यादिश नो राजन्वधायैषां दुरात्मनाम्।</a-v><a-v>निपतन्तु हताश्चैते धरण्यामल्पजीविताः॥ ७</a-v></p>
<p id="6.11.8"><a-v>तेषां संभाषमाणानामन्योन्यं स विभीषणः।</a-v><a-v>उत्तरं तीरमासाद्य खस्थ एव व्यतिष्ठत॥ ८</a-v></p>
<p id="6.11.9"><a-v>उवाच च महाप्राज्ञः स्वरेण महता महान्।</a-v><a-v>सुग्रीवं तांश्च संप्रेक्ष्य खस्थ एव विभीषणः॥ ९</a-v></p>
<p id="6.11.10"><a-v>रावणो नाम दुर्वृत्तो राक्षसो राक्षसेश्वरः।</a-v><a-v>तस्याहमनुजो भ्राता विभीषण इति श्रुतः॥ १०</a-v></p>
<p id="6.11.11"><a-v>तेन सीता जनस्थानाद्धृता हत्वा जटायुषम्।</a-v><a-v>रुद्ध्वा च विवशा दीना राक्षसीभिः सुरक्षिता॥ ११</a-v></p>
<p id="6.11.12"><a-v>तमहं हेतुभिर्वाक्यैर्विविधैश्च न्यदर्शयम्।</a-v><a-v>साधु निर्यात्यतां सीता रामायेति पुनः पुनः॥ १२</a-v></p>
<p id="6.11.13"><a-v>स च न प्रतिजग्राह रावणः कालचोदितः।</a-v><a-v>उच्यमानो हितं वाक्यं विपरीत इवौषधम्॥ १३</a-v></p>
<p id="6.11.14"><a-v>सोऽहं परुषितस्तेन दासवच्चावमानितः।</a-v><a-v>त्यक्त्वा पुत्रांश्च दारांश्च राघवं शरणं गतः॥ १४</a-v></p>
<p id="6.11.15"><a-v>सर्वलोकशरण्याय राघवाय महात्मने।</a-v><a-v>निवेदयत मां क्षिप्रं विभीषणमुपस्थितम्॥ १५</a-v></p>
<p id="6.11.16"><a-v>एतत्तु वचनं श्रुत्वा सुग्रीवो लघुविक्रमः।</a-v><a-v>लक्ष्मणस्याग्रतो रामं संरब्धमिदमब्रवीत्॥ १६</a-v></p>
<p id="6.11.17"><a-v>रावणस्यानुजो भ्राता विभीषण इति श्रुतः।</a-v><a-v>चतुर्भिः सह रक्षोभिर्भवन्तं शरणं गतः॥ १७</a-v></p>
<p id="6.11.18"><a-v>रावणेन प्रणिहितं तमवेहि विभीषणम्।</a-v><a-v>तस्याहं निग्रहं मन्ये क्षमं क्षमवतां वर॥ १८</a-v></p>
<p id="6.11.19"><a-v>राक्षसो जिह्मया बुद्ध्या संदिष्टोऽयमुपस्थितः।</a-v><a-v>प्रहर्तुं मायया छन्नो विश्वस्ते त्वयि राघव॥ १९</a-v></p>
<p id="6.11.20"><a-v>बध्यतामेष तीव्रेण दण्डेन सचिवैः सह।</a-v><a-v>रावणस्य नृशंसस्य भ्राता ह्येष विभीषणः॥ २०</a-v></p>
<p id="6.11.21"><a-v>एवमुक्त्वा तु तं रामं संरब्धो वाहिनीपतिः।</a-v><a-v>वाक्यज्ञो वाक्यकुशलं ततो मौनमुपागमत्॥ २१</a-v></p>
<p id="6.11.22"><a-v>सुग्रीवस्य तु तद्वाक्यं श्रुत्वा रामो महाबलः।</a-v><a-v>समीपस्थानुवाचेदं हनूमत्प्रमुखान्हरीन्॥ २२</a-v></p>
<p id="6.11.23"><a-v>यदुक्तं कपिराजेन रावणावरजं प्रति।</a-v><a-v>वाक्यं हेतुमदत्यर्थं भवद्भिरपि तच्छ्रुतम्॥ २३</a-v></p>
<p id="6.11.24"><a-v>सुहृदा ह्यर्थकृच्छेषु युक्तं बुद्धिमता सता।</a-v><a-v>समर्थेनापि संदेष्टुं शाश्वतीं भूतिमिच्छता॥ २४</a-v></p>
<p id="6.11.25"><a-v>इत्येवं परिपृष्टास्ते स्वं स्वं मतमतन्द्रिताः।</a-v><a-v>सोपचारं तदा राममूचुर्हितचिकीर्षवः॥ २५</a-v></p>
<p id="6.11.26"><a-v>अज्ञातं नास्ति ते किंचित्त्रिषु लोकेषु राघव।</a-v><a-v>आत्मानं पूजयन्राम पृच्छस्यस्मान्सुहृत्तया॥ २६</a-v></p>
<p id="6.11.27"><a-v>त्वं हि सत्यव्रतः शूरो धार्मिको दृढविक्रमः।</a-v><a-v>परीक्ष्य कारा स्मृतिमान्निसृष्टात्मा सुहृत्सु च॥ २७</a-v></p>
<p id="6.11.28"><a-v>तस्मादेकैकशस्तावद्ब्रुवन्तु सचिवास्तव।</a-v><a-v>हेतुतो मतिसंपन्नाः समर्थाश्च पुनः पुनः॥ २८</a-v></p>
<p id="6.11.29"><a-v>इत्युक्ते राघवायाथ मतिमानङ्गदोऽग्रतः।</a-v><a-v>विभीषणपरीक्षार्थमुवाच वचनं हरिः॥ २९</a-v></p>
<p id="6.11.30"><a-v>शत्रोः सकाशात्संप्राप्तः सर्वथा शङ्क्य एव हि।</a-v><a-v>विश्वासयोग्यः सहसा न कर्तव्यो विभीषणः॥ ३०</a-v></p>
<p id="6.11.31"><a-v>छादयित्वात्मभावं हि चरन्ति शठबुद्धयः।</a-v><a-v>प्रहरन्ति च रन्ध्रेषु सोऽनर्थः सुमहान्भवेत्॥ ३१</a-v></p>
<p id="6.11.32"><a-v>अर्थानर्थौ विनिश्चित्य व्यवसायं भजेत ह।</a-v><a-v>गुणतः संग्रहं कुर्याद्दोषतस्तु विसर्जयेत्॥ ३२</a-v></p>
<p id="6.11.33"><a-v>यदि दोषो महांस्तस्मिंस्त्यज्यतामविशङ्कितम्।</a-v><a-v>गुणान्वापि बहूञ्ज्ञात्वा संग्रहः क्रियतां नृप॥ ३३</a-v></p>
<p id="6.11.34"><a-v>शरभस्त्वथ निश्चित्य सार्थं वचनमब्रवीत्।</a-v><a-v>क्षिप्रमस्मिन्नरव्याघ्र चारः प्रतिविधीयताम्॥ ३४</a-v></p>
<p id="6.11.35"><a-v>प्रणिधाय हि चारेण यथावत्सूक्ष्मबुद्धिना।</a-v><a-v>परीक्ष्य च ततः कार्यो यथान्यायं परिग्रहः॥ ३५</a-v></p>
<p id="6.11.36"><a-v>जाम्बवांस्त्वथ संप्रेक्ष्य शास्त्रबुद्ध्या विचक्षणः।</a-v><a-v>वाक्यं विज्ञापयामास गुणवद्दोषवर्जितम्॥ ३६</a-v></p>
<p id="6.11.37"><a-v>बद्धवैराच्च पापाच्च राक्षसेन्द्राद्विभीषणः।</a-v><a-v>अदेश काले संप्राप्तः सर्वथा शङ्क्यतामयम्॥ ३७</a-v></p>
<p id="6.11.38"><a-v>ततो मैन्दस्तु संप्रेक्ष्य नयापनयकोविदः।</a-v><a-v>वाक्यं वचनसंपन्नो बभाषे हेतुमत्तरम्॥ ३८</a-v></p>
<p id="6.11.39"><a-v>वचनं नाम तस्यैष रावणस्य विभीषणः।</a-v><a-v>पृच्छ्यतां मधुरेणायं शनैर्नरवरेश्वर॥ ३९</a-v></p>
<p id="6.11.40"><a-v>भावमस्य तु विज्ञाय ततस्तत्त्वं करिष्यसि।</a-v><a-v>यदि दृष्टो न दुष्टो वा बुद्धिपूर्वं नरर्षभ॥ ४०</a-v></p>
<p id="6.11.41"><a-v>अथ संस्कारसंपन्नो हनूमान्सचिवोत्तमः।</a-v><a-v>उवाच वचनं श्लक्ष्णमर्थवन्मधुरं लघु॥ ४१</a-v></p>
<p id="6.11.42"><a-v>न भवन्तं मतिश्रेष्ठं समर्थं वदतां वरम्।</a-v><a-v>अतिशाययितुं शक्तो बृहस्पतिरपि ब्रुवन्॥ ४२</a-v></p>
<p id="6.11.43"><a-v>न वादान्नापि संघर्षान्नाधिक्यान्न च कामतः।</a-v><a-v>वक्ष्यामि वचनं राजन्यथार्थं रामगौरवात्॥ ४३</a-v></p>
<p id="6.11.44"><a-v>अर्थानर्थनिमित्तं हि यदुक्तं सचिवैस्तव।</a-v><a-v>तत्र दोषं प्रपश्यामि क्रिया न ह्युपपद्यते॥ ४४</a-v></p>
<p id="6.11.45"><a-v>ऋते नियोगात्सामर्थ्यमवबोद्धुं न शक्यते।</a-v><a-v>सहसा विनियोगो हि दोषवान्प्रतिभाति मे॥ ४५</a-v></p>
<p id="6.11.46"><a-v>चारप्रणिहितं युक्तं यदुक्तं सचिवैस्तव।</a-v><a-v>अर्थस्यासंभवात्तत्र कारणं नोपपद्यते॥ ४६</a-v></p>
<p id="6.11.47"><a-v>अदेश काले संप्राप्त इत्ययं यद्विभीषणः।</a-v><a-v>विवक्षा चात्र मेऽस्तीयं तां निबोध यथा मति॥ ४७</a-v></p>
<p id="6.11.48"><a-v>स एष देशः कालश्च भवतीह यथा तथा।</a-v><a-v>पुरुषात्पुरुषं प्राप्य तथा दोषगुणावपि॥ ४८</a-v></p>
<p id="6.11.49"><a-v>दौरात्म्यं रावणे दृष्ट्वा विक्रमं च तथा त्वयि।</a-v><a-v>युक्तमागमनं तस्य सदृशं तस्य बुद्धितः॥ ४९</a-v></p>
<p id="6.11.50"><a-v>अज्ञातरूपैः पुरुषैः स राजन्पृच्छ्यतामिति।</a-v><a-v>यदुक्तमत्र मे प्रेक्षा काचिदस्ति समीक्षिता॥ ५०</a-v></p>
<p id="6.11.51"><a-v>पृच्छ्यमानो विशङ्केत सहसा बुद्धिमान्वचः।</a-v><a-v>तत्र मित्रं प्रदुष्येत मिथ्यपृष्टं सुखागतम्॥ ५१</a-v></p>
<p id="6.11.52"><a-v>अशक्यः सहसा राजन्भावो वेत्तुं परस्य वै।</a-v><a-v>अन्तः स्वभावैर्गीतैस्तैर्नैपुण्यं पश्यता भृशम्॥ ५२</a-v></p>
<p id="6.11.53"><a-v>न त्वस्य ब्रुवतो जातु लक्ष्यते दुष्टभावता।</a-v><a-v>प्रसन्नं वदनं चापि तस्मान्मे नास्ति संशयः॥ ५३</a-v></p>
<p id="6.11.54"><a-v>अशङ्कितमतिः स्वस्थो न शठः परिसर्पति।</a-v><a-v>न चास्य दुष्टा वाक्चापि तस्मान्नास्तीह संशयः॥ ५४</a-v></p>
<p id="6.11.55"><a-v>आकारश्छाद्यमानोऽपि न शक्यो विनिगूहितुम्।</a-v><a-v>बलाद्धि विवृणोत्येव भावमन्तर्गतं नृणाम्॥ ५५</a-v></p>
<p id="6.11.56"><a-v>देशकालोपपन्नं च कार्यं कार्यविदां वर।</a-v><a-v>सफलं कुरुते क्षिप्रं प्रयोगेणाभिसंहितम्॥ ५६</a-v></p>
<p id="6.11.57"><a-v>उद्योगं तव संप्रेक्ष्य मिथ्यावृत्तं च रावणम्।</a-v><a-v>वालिनश्च वधं श्रुत्वा सुग्रीवं चाभिषेचितम्॥ ५७</a-v></p>
<p id="6.11.58"><a-v>राज्यं प्रार्थयमानश्च बुद्धिपूर्वमिहागतः।</a-v><a-v>एतावत्तु पुरस्कृत्य युज्यते त्वस्य संग्रहः॥ ५८</a-v></p>
<p id="6.11.59"><a-v>यथाशक्ति मयोक्तं तु राक्षसस्यार्जवं प्रति।</a-v><a-v>त्वं प्रमाणं तु शेषस्य श्रुत्वा बुद्धिमतां वर॥ ५९</a-v></p>
<p><a-v>इति श्रीरामायणे युद्धकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
