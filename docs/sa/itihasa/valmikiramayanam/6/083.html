<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/083.sxml"><a-title>वाल्मीकिरामायणम् युद्धकाण्डम् ८३ सर्गः</a-title><a-meta>
<p>Unique Words: 334</p>
</a-meta><hr><a-sec><p id="6.83.1"><a-v>आर्तानां राक्षसीनां तु लङ्कायां वै कुले कुले।</a-v><a-v>रावणः करुणं शब्दं शुश्राव परिवेदितम्॥ १</a-v></p>
<p id="6.83.2"><a-v>स तु दीर्घं विनिश्वस्य मुहूर्तं ध्यानमास्थितः।</a-v><a-v>बभूव परमक्रुद्धो रावणो भीमदर्शनः॥ २</a-v></p>
<p id="6.83.3"><a-v>संदश्य दशनैरोष्ठं क्रोधसंरक्तलोचनः।</a-v><a-v>राक्षसैरपि दुर्दर्शः कालाग्निरिव मूर्छितः॥ ३</a-v></p>
<p id="6.83.4"><a-v>उवाच च समीपस्थान्राक्षसान्राक्षसेश्वरः।</a-v><a-v>भयाव्यक्तकथांस्तत्र निर्दहन्निव चक्षुषा॥ ४</a-v></p>
<p id="6.83.5"><a-v>महोदरं महापार्श्वं विरूपाक्षं च राक्षसं।</a-v><a-v>शीघ्रं वदत सैन्यानि निर्यातेति ममाज्ञया॥ ५</a-v></p>
<p id="6.83.6"><a-v>तस्य तद्वचनं श्रुत्वा राक्षसास्ते भयार्दिताः।</a-v><a-v>चोदयामासुरव्यग्रान्राक्षसांस्तान्नृपाज्ञया॥ ६</a-v></p>
<p id="6.83.7"><a-v>ते तु सर्वे तथेत्युक्त्वा राक्षसा घोरदर्शनाः।</a-v><a-v>कृतस्वस्त्ययनाः सर्वे रावणाभिमुखा ययुः॥ ७</a-v></p>
<p id="6.83.8"><a-v>प्रतिपूज्य यथान्यायं रावणं ते महारथाः।</a-v><a-v>तस्थुः प्राञ्जलयः सर्वे भर्तुर्विजयकाङ्क्षिणः॥ ८</a-v></p>
<p id="6.83.9"><a-v>अथोवाच प्रहस्यैतान्रावणः क्रोधमूर्छितः।</a-v><a-v>महोदरमहापार्श्वौ विरूपाक्षं च राक्षसं॥ ९</a-v></p>
<p id="6.83.10"><a-v>अद्य बाणैर्धनुर्मुक्तैर्युगान्तादित्यसंनिभैः।</a-v><a-v>राघवं लक्ष्मणं चैव नेष्यामि यमसाधनम्॥ १०</a-v></p>
<p id="6.83.11"><a-v>खरस्य कुम्भकर्णस्य प्रहस्तेन्द्रजितोस्तथा।</a-v><a-v>करिष्यामि प्रतीकारमद्य शत्रुवधादहम्॥ ११</a-v></p>
<p id="6.83.12"><a-v>नैवान्तरिक्षं न दिशो न नद्यो नापि सागरः।</a-v><a-v>प्रकाशत्वं गमिष्यन्ति मद्बाणजलदावृताः॥ १२</a-v></p>
<p id="6.83.13"><a-v>अद्य वानरयूथानां तानि यूथानि भागशः।</a-v><a-v>धनुःसमुद्रादुद्भूतैर्मथिष्यामि शरोर्मिभिः॥ १३</a-v></p>
<p id="6.83.14"><a-v>व्याकोशपद्मचक्राणि पद्मकेसरवर्चसाम्।</a-v><a-v>अद्य यूथतटाकानि गजवत्प्रमथाम्यहम्॥ १४</a-v></p>
<p id="6.83.15"><a-v>सशरैरद्य वदनैः संख्ये वानरयूथपाः।</a-v><a-v>मण्डयिष्यन्ति वसुधां सनालैरिव पङ्कलैः॥ १५</a-v></p>
<p id="6.83.16"><a-v>अद्य युद्धप्रचण्डानां हरीणां द्रुमयोधिनाम्।</a-v><a-v>मुक्तेनैकेषुणा युद्धे भेत्स्यामि च शतंशतम्॥ १६</a-v></p>
<p id="6.83.17"><a-v>हतो भर्ता हतो भ्राता यासां च तनया हताः।</a-v><a-v>वधेनाद्य रिपोस्तासां कर्मोम्यस्रप्रमार्जनम्॥ १७</a-v></p>
<p id="6.83.18"><a-v>अद्य मद्बाणनिर्भिन्नैः प्रकीर्णैर्गतचेतनैः।</a-v><a-v>करोमि वानरैर्युद्धे यत्नावेक्ष्यतलां महीम्॥ १८</a-v></p>
<p id="6.83.19"><a-v>अद्य गोमायवो गृध्रा ये च मांसाशिनोऽपरे।</a-v><a-v>सर्वांस्तांस्तर्पयिष्यामि शत्रुमांसैः शरार्दितैः॥ १९</a-v></p>
<p id="6.83.20"><a-v>कल्प्यतां मे रथशीघ्रं क्षिप्रमानीयतां धनुः।</a-v><a-v>अनुप्रयान्तु मां युद्धे येऽवशिष्टा निशाचराः॥ २०</a-v></p>
<p id="6.83.21"><a-v>तस्य तद्वचनं श्रुत्वा महापार्श्वोऽब्रवीद्वचः।</a-v><a-v>बलाध्यक्षान्स्थितांस्तत्र बलं संत्वर्यतामिति॥ २१</a-v></p>
<p id="6.83.22"><a-v>बलाध्यक्षास्तु संरब्धा राक्षसांस्तान्गृहाद्गृहात्।</a-v><a-v>चोदयन्तः परिययुर्लङ्कां लघुपराक्रमाः॥ २२</a-v></p>
<p id="6.83.23"><a-v>ततो मुहूर्तान्निष्पेतू राक्षसा भीमविक्रमाः।</a-v><a-v>नर्दन्तो भीमवदना नानाप्रहरणैर्भुजैः॥ २३</a-v></p>
<p id="6.83.24"><a-v>असिभिः पट्टसैः शूलैर्गलाभिर्मुसलैर्हलैः।</a-v><a-v>शक्तिभिस्तीक्ष्णधाराभिर्महद्भिः कूटमुद्गरैः॥ २४</a-v></p>
<p id="6.83.25"><a-v>यष्टिभिर्विमलैश्चक्रैर्निशितैश्च परश्वधैः।</a-v><a-v>भिण्डिपालैः शतघ्नीभिरन्यैश्चापि वरायुधैः॥ २५</a-v></p>
<p id="6.83.26"><a-v>अथानयन्बलाध्यक्षाश्चत्वारो रावणाज्ञया।</a-v><a-v>द्रुतं सूतसमायुक्तं युक्ताष्टतुरगं रथम्॥ २६</a-v></p>
<p id="6.83.27"><a-v>आरुरोह रथं दिव्यं दीप्यमानं स्वतेजसा।</a-v><a-v>रावणः सत्त्वगाम्भीर्याद्दारयन्निव मेदिनीम्॥ २७</a-v></p>
<p id="6.83.28"><a-v>रावणेनाभ्यनुज्ञातौ महापार्श्वमहोदरौ।</a-v><a-v>विरूपाक्षश्च दुर्धर्षो रथानारुरुहुस्तदा॥ २८</a-v></p>
<p id="6.83.29"><a-v>ते तु हृष्टा विनर्दन्तो भिन्दन्त इव मेदिनीम्।</a-v><a-v>नादं घोरं विमुञ्चन्तो निर्ययुर्जयकाङ्क्षिणः॥ २९</a-v></p>
<p id="6.83.30"><a-v>ततो युद्धाय तेजस्वी रक्षोगणबलैर्वृतः।</a-v><a-v>निर्ययावुद्यतधनुः कालान्तकयमोमपः॥ ३०</a-v></p>
<p id="6.83.31"><a-v>ततः प्रजवनाश्वेन रथेन स महारथः।</a-v><a-v>द्वारेण निर्ययौ तेन यत्र तौ रामलक्ष्मणौ॥ ३१</a-v></p>
<p id="6.83.32"><a-v>ततो नष्टप्रभः सूर्यो दिशश्च तिमिरावृताः।</a-v><a-v>द्विजाश्च नेदुर्घोराश्च संचचाल च मेदिनी॥ ३२</a-v></p>
<p id="6.83.33"><a-v>ववर्ष रुधिरं देवश्चस्खलुश्च तुरंगमाः।</a-v><a-v>ध्वजाग्रे न्यपतद्गृध्रो विनेदुश्चाशिवं शिवाः॥ ३३</a-v></p>
<p id="6.83.34"><a-v>नयनं चास्फुरद्वामं सव्यो बाहुरकम्पत।</a-v><a-v>विवर्णवदनश्चासीत्किंचिदभ्रश्यत स्वरः॥ ३४</a-v></p>
<p id="6.83.35"><a-v>ततो निष्पततो युद्धे दशग्रीवस्य रक्षसः।</a-v><a-v>रणे निधनशंसीनि रूपाण्येतानि जज्ञिरे॥ ३५</a-v></p>
<p id="6.83.36"><a-v>अन्तरिक्षात्पपातोल्का निर्घातसमनिस्वना।</a-v><a-v>विनेदुरशिवं गृध्रा वायसैरनुनादिताः॥ ३६</a-v></p>
<p id="6.83.37"><a-v>एतानचिन्तयन्घोरानुत्पातान्समुपस्थितान्।</a-v><a-v>निर्ययौ रावणो मोहाद्वधार्थी कालचोदितः॥ ३७</a-v></p>
<p id="6.83.38"><a-v>तेषां तु रथघोषेण राक्षसानां महात्मनाम्।</a-v><a-v>वानराणामपि चमूर्युद्धायैवाभ्यवर्तत॥ ३८</a-v></p>
<p id="6.83.39"><a-v>तेषां सुतुमुलं युद्धं बभूव कपिरक्षसाम्।</a-v><a-v>अन्योन्यमाह्वयानानां क्रुद्धानां जयमिच्छताम्॥ ३९</a-v></p>
<p id="6.83.40"><a-v>ततः क्रुद्धो दशग्रीवः शरैः काञ्चनभूषणैः।</a-v><a-v>वानराणामनीकेषु चकार कदनं महत्॥ ४०</a-v></p>
<p id="6.83.41"><a-v>निकृत्तशिरसः केचिद्रावणेन वलीमुखाः।</a-v><a-v>निरुच्छ्वासा हताः केचित्केचित्पार्श्वेषु दारिताः।</a-v><a-v>केचिद्विभिन्नशिरसः केचिच्चक्षुर्विवर्जिताः॥ ४१</a-v></p>
<p id="6.83.42"><a-v>दशाननः क्रोधविवृत्तनेत्रो</a-v><a-v>यतो यतोऽभ्येति रथेन संख्ये।</a-v><a-v>ततस्ततस्तस्य शरप्रवेगं</a-v><a-v>सोढुं न शेकुर्हरियूथपास्ते॥ ४२</a-v></p>
<p><a-v>इति श्रीरामायणे युद्धकाण्डे त्र्यशीतितमः सर्गः ॥ ८३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
