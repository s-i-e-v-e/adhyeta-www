<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/076.sxml"><a-title>वाल्मीकिरामायणम् युद्धकाण्डम् ७६ सर्गः</a-title><a-meta>
<p>Unique Words: 291</p>
</a-meta><hr><a-sec><p id="6.76.1"><a-v>ततः शरं दाशरथिः संधायामित्रकर्शनः।</a-v><a-v>ससर्ज राक्षसेन्द्राय क्रुद्धः सर्प इव श्वसन्॥ १</a-v></p>
<p id="6.76.2"><a-v>तस्य ज्यातलनिर्घोषं स श्रुत्वा रावणात्मजः।</a-v><a-v>विवर्णवदनो भूत्वा लक्ष्मणं समुदैक्षत॥ २</a-v></p>
<p id="6.76.3"><a-v>तं विषण्णमुखं दृष्ट्वा राक्षसं रावणात्मजम्।</a-v><a-v>सौमित्रिं युद्धसंसक्तं प्रत्युवाच विभीषणः॥ ३</a-v></p>
<p id="6.76.4"><a-v>निमित्तान्यनुपश्यामि यान्यस्मिन्रावणात्मजे।</a-v><a-v>त्वर तेन महाबाहो भग्न एष न संशयः॥ ४</a-v></p>
<p id="6.76.5"><a-v>ततः संधाय सौमित्रिः शरानग्निशिखोपमान्।</a-v><a-v>मुमोच निशितांस्तस्मै सर्वानिव विषोल्बणान्॥ ५</a-v></p>
<p id="6.76.6"><a-v>शक्राशनिसमस्पर्शैर्लक्ष्मणेनाहतः शरैः।</a-v><a-v>मुहूर्तमभवन्मूढः सर्वसंक्षुभितेन्द्रियः॥ ६</a-v></p>
<p id="6.76.7"><a-v>उपलभ्य मुहूर्तेन संज्ञां प्रत्यागतेन्द्रियः।</a-v><a-v>ददर्शावस्थितं वीरं वीरो दशरथात्मजम्॥ ७</a-v></p>
<p id="6.76.8"><a-v>सोऽभिचक्राम सौमित्रिं रोषात्संरक्तलोचनः।</a-v><a-v>अब्रवीच्चैनमासाद्य पुनः स परुषं वचः॥ ८</a-v></p>
<p id="6.76.9"><a-v>किं न स्मरसि तद्युद्धे प्रथमे मत्पराक्रमम्।</a-v><a-v>निबद्धस्त्वं सह भ्रात्रा यदा युधि विचेष्टसे॥ ९</a-v></p>
<p id="6.76.10"><a-v>युवा खलु महायुद्धे शक्राशनिसमैः शरैः।</a-v><a-v>शायिनौ प्रथमं भूमौ विसंज्ञौ सपुरःसरौ॥ १०</a-v></p>
<p id="6.76.11"><a-v>स्मृतिर्वा नास्ति ते मन्ये व्यक्तं वा यमसादनम्।</a-v><a-v>गन्तुमिच्छसि यस्मात्त्वं मां धर्षयितुमिच्छसि॥ ११</a-v></p>
<p id="6.76.12"><a-v>यदि ते प्रथमे युद्धे न दृष्टो मत्पराक्रमः।</a-v><a-v>अद्य त्वां दर्शयिष्यामि तिष्ठेदानीं व्यवस्थितः॥ १२</a-v></p>
<p id="6.76.13"><a-v>इत्युक्त्वा सप्तभिर्बाणैरभिविव्याध लक्ष्मणम्।</a-v><a-v>दशभिश्च हनूमन्तं तीक्ष्णधारैः शरोत्तमैः॥ १३</a-v></p>
<p id="6.76.14"><a-v>ततः शरशतेनैव सुप्रयुक्तेन वीर्यवान्।</a-v><a-v>क्रोधाद्द्विगुणसंरब्धो निर्बिभेद विभीषणम्॥ १४</a-v></p>
<p id="6.76.15"><a-v>तद्दृष्ट्वेन्द्रजितः कर्म कृतं रामानुजस्तदा।</a-v><a-v>अचिन्तयित्वा प्रहसन्नैतत्किंचिदिति ब्रुवन्॥ १५</a-v></p>
<p id="6.76.16"><a-v>मुमोच स शरान्घोरान्संगृह्य नरपुंगवः।</a-v><a-v>अभीतवदनः क्रुद्धो रावणिं लक्ष्मणो युधि॥ १६</a-v></p>
<p id="6.76.17"><a-v>नैवं रणगतः शूराः प्रहरन्ति निशाचर।</a-v><a-v>लघवश्चाल्पवीर्याश्च सुखा हीमे शरास्तव॥ १७</a-v></p>
<p id="6.76.18"><a-v>नैवं शूरास्तु युध्यन्ते समरे जयकाङ्क्षिणः।</a-v><a-v>इत्येवं तं ब्रुवाणस्तु शरवर्षैरवाकिरत्॥ १८</a-v></p>
<p id="6.76.19"><a-v>तस्य बाणैस्तु विध्वस्तं कवचं हेमभूषितम्।</a-v><a-v>व्यशीर्यत रथोपस्थे ताराजालमिवाम्बरात्॥ १९</a-v></p>
<p id="6.76.20"><a-v>विधूतवर्मा नाराचैर्बभूव स कृतव्रणः।</a-v><a-v>इन्द्रजित्समरे शूरः प्ररूढ इव सानुमान्॥ २०</a-v></p>
<p id="6.76.21"><a-v>अभीक्ष्णं निश्वसन्तौ हि युध्येतां तुमुलं युधि।</a-v><a-v>शरसंकृत्तसर्वाङ्गो सर्वतो रुधिरोक्षितौ॥ २१</a-v></p>
<p id="6.76.22"><a-v>अस्त्राण्यस्त्रविदां श्रेष्ठौ दर्शयन्तौ पुनः पुनः।</a-v><a-v>शरानुच्चावचाकारानन्तरिक्षे बबन्धतुः॥ २२</a-v></p>
<p id="6.76.23"><a-v>व्यपेतदोषमस्यन्तौ लघुचित्रं च सुष्ठु च।</a-v><a-v>उभौ तु तुमुलं घोरं चक्रतुर्नरराक्षसौ॥ २३</a-v></p>
<p id="6.76.24"><a-v>तयोः पृथक्पृथग्भीमः शुश्रुवे तलनिस्वनः।</a-v><a-v>सुघोरयोर्निष्टनतोर्गगने मेघयोरिव॥ २४</a-v></p>
<p id="6.76.25"><a-v>ते गात्रयोर्निपतिता रुक्मपुङ्खाः शरा युधि।</a-v><a-v>असृग्दिग्धा विनिष्पेतुर्विविशुर्धरणीतलम्॥ २५</a-v></p>
<p id="6.76.26"><a-v>अन्यैः सुनिशितैः शस्त्रैराकाशे संजघट्टिरे।</a-v><a-v>बभञ्जुश्चिच्छिदुश्चापि तयोर्बाणाः सहस्रशः॥ २६</a-v></p>
<p id="6.76.27"><a-v>स बभूव रणे घोरस्तयोर्बाणमयश्चयः।</a-v><a-v>अग्निभ्यामिव दीप्ताभ्यां सत्रे कुशमयश्चयः॥ २७</a-v></p>
<p id="6.76.28"><a-v>तयोः कृतव्रणौ देहौ शुशुभाते महात्मनोः।</a-v><a-v>सपुष्पाविव निष्पत्रौ वने शाल्मलिकुंशुकौ॥ २८</a-v></p>
<p id="6.76.29"><a-v>चक्रतुस्तुमुलं घोरं संनिपातं मुहुर्मुहुः।</a-v><a-v>इन्द्रजिल्लक्ष्मणश्चैव परस्परजयैषिणौ॥ २९</a-v></p>
<p id="6.76.30"><a-v>लक्ष्मणो रावणिं युद्धे रावणिश्चापि लक्ष्मणम्।</a-v><a-v>अन्योन्यं तावभिघ्नन्तौ न श्रमं प्रत्यपद्यताम्॥ ३०</a-v></p>
<p id="6.76.31"><a-v>बाणजालैः शरीरस्थैरवगाढैस्तरस्विनौ।</a-v><a-v>शुशुभाते महावीरौ विरूढाविव पर्वतौ॥ ३१</a-v></p>
<p id="6.76.32"><a-v>तयो रुधिरसिक्तानि संवृतानि शरैर्भृशम्।</a-v><a-v>बभ्राजुः सर्वगात्राणि ज्वलन्त इव पावकाः॥ ३२</a-v></p>
<p id="6.76.33"><a-v>तयोरथ महान्कालो व्यतीयाद्युध्यमानयोः।</a-v><a-v>न च तौ युद्धवैमुख्यं श्रमं वाप्युपजग्मतुः॥ ३३</a-v></p>
<p id="6.76.34"><a-v>अथ समरपरिश्रमं निहन्तुं समरमुखेष्वजितस्य लक्ष्मणस्य।</a-v><a-v>प्रियहितमुपपादयन्महौजाः समरमुपेत्य विभीषणोऽवतस्थे॥ ३४</a-v></p>
<p><a-v>इति श्रीरामायणे युद्धकाण्डे षट्सप्ततितमः सर्गः ॥ ७६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
