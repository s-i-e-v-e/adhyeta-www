<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/053.sxml"><a-title>वाल्मीकिरामायणम् युद्धकाण्डम् ५३ सर्गः</a-title><a-meta>
<p>Unique Words: 434</p>
</a-meta><hr><a-sec><p id="6.53.1"><a-v>स तथोक्तस्तु निर्भर्त्स्य कुम्भकर्णो महोदरम्।</a-v><a-v>अब्रवीद्राक्षसश्रेष्ठं भ्रातरं रावणं ततः॥ १</a-v></p>
<p id="6.53.2"><a-v>सोऽहं तव भयं घोरं वधात्तस्य दुरात्मनः।</a-v><a-v>रामस्याद्य प्रमार्जामि निर्वैरस्त्वं सुखीभव॥ २</a-v></p>
<p id="6.53.3"><a-v>गर्जन्ति न वृथा शूर निर्जला इव तोयदाः।</a-v><a-v>पश्य संपाद्यमानं तु गर्जितं युधि कर्मणा॥ ३</a-v></p>
<p id="6.53.4"><a-v>न मर्षयति चात्मानं संभावयति नात्मना।</a-v><a-v>अदर्शयित्वा शूरास्तु कर्म कुर्वन्ति दुष्करम्॥ ४</a-v></p>
<p id="6.53.5"><a-v>विक्लवानामबुद्धीनां राज्ञां पण्डितमानिनाम्।</a-v><a-v>शृण्वतामादित इदं त्वद्विधानां महोदर॥ ५</a-v></p>
<p id="6.53.6"><a-v>युद्धे कापुरुषैर्नित्यं भवद्भिः प्रियवादिभिः।</a-v><a-v>राजानमनुगच्छद्भिः कृत्यमेतद्विनाशितम्॥ ६</a-v></p>
<p id="6.53.7"><a-v>राजशेषा कृता लङ्का क्षीणः कोशो बलं हतम्।</a-v><a-v>राजानमिममासाद्य सुहृच्चिह्नममित्रकम्॥ ७</a-v></p>
<p id="6.53.8"><a-v>एष निर्याम्यहं युद्धमुद्यतः शत्रुनिर्जये।</a-v><a-v>दुर्नयं भवतामद्य समीकर्तुं महाहवे॥ ८</a-v></p>
<p id="6.53.9"><a-v>एवमुक्तवतो वाक्यं कुम्भकर्णस्य धीमतः।</a-v><a-v>प्रत्युवाच ततो वाक्यं प्रहसन्राक्षसाधिपः॥ ९</a-v></p>
<p id="6.53.10"><a-v>महोदरोऽयं रामात्तु परित्रस्तो न संशयः।</a-v><a-v>न हि रोचयते तात युद्धं युद्धविशारद॥ १०</a-v></p>
<p id="6.53.11"><a-v>कश्चिन्मे त्वत्समो नास्ति सौहृदेन बलेन च।</a-v><a-v>गच्छ शत्रुवधाय त्वं कुम्भकर्णजयाय च॥ ११</a-v></p>
<p id="6.53.12"><a-v>आददे निशितं शूलं वेगाच्छत्रुनिबर्हणः।</a-v><a-v>सर्वकालायसं दीप्तं तप्तकाञ्चनभूषणम्॥ १२</a-v></p>
<p id="6.53.13"><a-v>इन्द्राशनिसमं भीमं वज्रप्रतिमगौरवम्।</a-v><a-v>देवदानवगन्धर्वयक्षकिंनरसूदनम्॥ १३</a-v></p>
<p id="6.53.14"><a-v>रक्तमाल्य महादाम स्वतश्चोद्गतपावकम्।</a-v><a-v>आदाय निशितं शूलं शत्रुशोणितरञ्जितम्।</a-v><a-v>कुम्भकर्णो महातेजा रावणं वाक्यमब्रवीत्॥ १४</a-v></p>
<p id="6.53.15"><a-v>गमिष्याम्यहमेकाकी तिष्ठत्विह बलं महत्।</a-v><a-v>अद्य तान्क्षुधितः क्रुद्धो भक्षयिष्यामि वानरान्॥ १५</a-v></p>
<p id="6.53.16"><a-v>कुम्भकर्णवचः श्रुत्वा रावणो वाक्यमब्रवीत्।</a-v><a-v>सैन्यैः परिवृतो गच्छ शूलमुद्गलपाणिभिः॥ १६</a-v></p>
<p id="6.53.17"><a-v>वानरा हि महात्मानः शीघ्राश्च व्यवसायिनः।</a-v><a-v>एकाकिनं प्रमत्तं वा नयेयुर्दशनैः क्षयम्॥ १७</a-v></p>
<p id="6.53.18"><a-v>तस्मात्परमदुर्धर्षैः सैन्यैः परिवृतो व्रज।</a-v><a-v>रक्षसामहितं सर्वं शत्रुपक्षं निसूदय॥ १८</a-v></p>
<p id="6.53.19"><a-v>अथासनात्समुत्पत्य स्रजं मणिकृतान्तराम्।</a-v><a-v>आबबन्ध महातेजाः कुम्भकर्णस्य रावणः॥ १९</a-v></p>
<p id="6.53.20"><a-v>अङ्गदानङ्गुलीवेष्टान्वराण्याभरणानि च।</a-v><a-v>हारं च शशिसंकाशमाबबन्ध महात्मनः॥ २०</a-v></p>
<p id="6.53.21"><a-v>दिव्यानि च सुगन्धीनि माल्यदामानि रावणः।</a-v><a-v>श्रोत्रे चासज्जयामास श्रीमती चास्य कुण्डले॥ २१</a-v></p>
<p id="6.53.22"><a-v>काञ्चनाङ्गदकेयूरो निष्काभरणभूषितः।</a-v><a-v>कुम्भकर्णो बृहत्कर्णः सुहुतोऽग्निरिवाबभौ॥ २२</a-v></p>
<p id="6.53.23"><a-v>श्रोणीसूत्रेण महता मेचकेन विराजितः।</a-v><a-v>अमृतोत्पादने नद्धो भुजंगेनेव मन्दरः॥ २३</a-v></p>
<p id="6.53.24"><a-v>स काञ्चनं भारसहं निवातं</a-v><a-v>विद्युत्प्रभं दीप्तमिवात्मभासा।</a-v><a-v>आबध्यमानः कवचं रराज</a-v><a-v>संध्याभ्रसंवीत इवाद्रिराजः॥ २४</a-v></p>
<p id="6.53.25"><a-v>सर्वाभरणनद्धाङ्गः शूलपाणिः स राक्षसः।</a-v><a-v>त्रिविक्रमकृतोत्साहो नारायण इवाबभौ॥ २५</a-v></p>
<p id="6.53.26"><a-v>भ्रातरं संपरिष्वज्य कृत्वा चापि प्रदक्षिणम्।</a-v><a-v>प्रणम्य शिरसा तस्मै संप्रतस्थे महाबलिः।</a-v><a-v>तमाशीर्भिः प्रशस्ताभिः प्रेषयामास रावणः॥ २६</a-v></p>
<p id="6.53.27"><a-v>शङ्खदुन्दुभिनिर्घोषैः सैन्यैश्चापि वरायुधैः।</a-v><a-v>तं गजैश्च तुरंगैश्च स्यन्दनैश्चाम्बुदस्वनैः।</a-v><a-v>अनुजग्मुर्महात्मानं रथिनो रथिनां वरम्॥ २७</a-v></p>
<p id="6.53.28"><a-v>सर्पैरुष्ट्रैः खरैरश्वैः सिंहद्विपमृगद्विजैः।</a-v><a-v>अनुजग्मुश्च तं घोरं कुम्भकर्णं महाबलम्॥ २८</a-v></p>
<p id="6.53.29"><a-v>स पुष्पवर्णैरवकीर्यमाणो</a-v><a-v>धृतातपत्रः शितशूलपाणिः।</a-v><a-v>मदोत्कटः शोणितगन्धमत्तो</a-v><a-v>विनिर्ययौ दानवदेवशत्रुः॥ २९</a-v></p>
<p id="6.53.30"><a-v>पदातयश बहवो महानादा महाबलाः।</a-v><a-v>अन्वयू राक्षसा भीमा भीमाक्षाः शस्त्रपाणयः॥ ३०</a-v></p>
<p id="6.53.31"><a-v>रक्ताक्षाः सुमहाकाया नीलाञ्जनचयोपमाः।</a-v><a-v>शूरानुद्यम्य खड्गांश्च निशितांश्च परश्वधान्॥ ३१</a-v></p>
<p id="6.53.32"><a-v>बहुव्यामांश्च विपुलान्क्षेपणीयान्दुरासदान्।</a-v><a-v>तालस्कन्धांश्च विपुलान्क्षेपणीयान्दुरासदान्॥ ३२</a-v></p>
<p id="6.53.33"><a-v>अथान्यद्वपुरादाय दारुणं लोमहर्षणम्।</a-v><a-v>निष्पपात महातेजाः कुम्भकर्णो महाबलः॥ ३३</a-v></p>
<p id="6.53.34"><a-v>धनुःशतपरीणाहः स षट्शतसमुच्छितः।</a-v><a-v>रौद्रः शकटचक्राक्षो महापर्वतसंनिभः॥ ३४</a-v></p>
<p id="6.53.35"><a-v>संनिपत्य च रक्षांसि दग्धशैलोपमो महान्।</a-v><a-v>कुम्भकर्णो महावक्त्रः प्रहसन्निदमब्रवीत्॥ ३५</a-v></p>
<p id="6.53.36"><a-v>अद्य वानरमुख्यानां तानि यूथानि भागशः।</a-v><a-v>निर्दहिष्यामि संक्रुद्धः शलभानिव पावकः॥ ३६</a-v></p>
<p id="6.53.37"><a-v>नापराध्यन्ति मे कामं वानरा वनचारिणः।</a-v><a-v>जातिरस्मद्विधानां सा पुरोद्यानविभूषणम्॥ ३७</a-v></p>
<p id="6.53.38"><a-v>पुररोधस्य मूलं तु राघवः सहलक्ष्मणः।</a-v><a-v>हते तस्मिन्हतं सर्वं तं वधिष्यामि संयुगे॥ ३८</a-v></p>
<p id="6.53.39"><a-v>एवं तस्य ब्रुवाणस्य कुम्भकर्णस्य राक्षसाः।</a-v><a-v>नादं चक्रुर्महाघोरं कम्पयन्त इवार्णवम्॥ ३९</a-v></p>
<p id="6.53.40"><a-v>तस्य निष्पततस्तूर्णं कुम्भकर्णस्य धीमतः।</a-v><a-v>बभूवुर्घोररूपाणि निमित्तानि समन्ततः॥ ४०</a-v></p>
<p id="6.53.41"><a-v>उल्काशनियुता मेघा विनेदुश्च सुदारुणाः।</a-v><a-v>ससागरवना चैव वसुधा समकम्पत॥ ४१</a-v></p>
<p id="6.53.42"><a-v>घोररूपाः शिवा नेदुः सज्वालकवलैर्मुखैः।</a-v><a-v>मण्डलान्यपसव्यानि बबन्धुश्च विहंगमाः॥ ४२</a-v></p>
<p id="6.53.43"><a-v>निष्पपात च गृध्रेऽस्य शूले वै पथि गच्छतः।</a-v><a-v>प्रास्फुरन्नयनं चास्य सव्यो बाहुरकम्पत॥ ४३</a-v></p>
<p id="6.53.44"><a-v>निष्पपात तदा चोक्ला ज्वलन्ती भीमनिस्वना।</a-v><a-v>आदित्यो निष्प्रभश्चासीन्न प्रवाति सुखोऽनिलः॥ ४४</a-v></p>
<p id="6.53.45"><a-v>अचिन्तयन्महोत्पातानुत्थिताँल्लोमहर्षणान्।</a-v><a-v>निर्ययौ कुम्भकर्णस्तु कृतान्तबलचोदितः॥ ४५</a-v></p>
<p id="6.53.46"><a-v>स लङ्घयित्वा प्राकारं पद्भ्यां पर्वतसंनिभः।</a-v><a-v>ददर्शाभ्रघनप्रख्यं वानरानीकमद्भुतम्॥ ४६</a-v></p>
<p id="6.53.47"><a-v>ते दृष्ट्वा राक्षसश्रेष्ठं वानराः पर्वतोपमम्।</a-v><a-v>वायुनुन्ना इव घना ययुः सर्वा दिशस्तदा॥ ४७</a-v></p>
<p id="6.53.48"><a-v>तद्वानरानीकमतिप्रचण्डं</a-v><a-v>दिशो द्रवद्भिन्नमिवाभ्रजालम्।</a-v><a-v>स कुम्भकर्णः समवेक्ष्य हर्षा</a-v><a-v>न्ननाद भूयो घनवद्घनाभः॥ ४८</a-v></p>
<p id="6.53.49"><a-v>ते तस्य घोरं निनदं निशम्य</a-v><a-v>यथा निनादं दिवि वारिदस्य।</a-v><a-v>पेतुर्धरण्यां बहवः प्लवंगा</a-v><a-v>निकृत्तमूला इव सालवृक्षाः॥ ४९</a-v></p>
<p id="6.53.50"><a-v>विपुलपरिघवान्स कुम्भकर्णो</a-v><a-v>रिपुनिधनाय विनिःसृतो महात्मा।</a-v><a-v>कपि गणभयमाददत्सुभीमं</a-v><a-v>प्रभुरिव किंकरदण्डवान्युगान्ते॥ ५०</a-v></p>
<p><a-v>इति श्रीरामायणे युद्धकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
