<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/075.sxml"><a-title>वाल्मीकिरामायणम् युद्धकाण्डम् ७५ सर्गः</a-title><a-meta>
<p>Unique Words: 278</p>
</a-meta><hr><a-sec><p id="6.75.1"><a-v>विभीषण वचः श्रुत्वा रावणिः क्रोधमूर्छितः।</a-v><a-v>अब्रवीत्परुषं वाक्यं वेगेनाभ्युत्पपात ह॥ १</a-v></p>
<p id="6.75.2"><a-v>उद्यतायुधनिस्त्रिंशो रथे तु समलंकृते।</a-v><a-v>कालाश्वयुक्ते महति स्थितः कालान्तकोपमः॥ २</a-v></p>
<p id="6.75.3"><a-v>महाप्रमाणमुद्यम्य विपुलं वेगवद्दृढम्।</a-v><a-v>धनुर्भीमं परामृश्य शरांश्चामित्रनाशनान्॥ ३</a-v></p>
<p id="6.75.4"><a-v>उवाचैनं समारब्धः सौमित्रिं सविभीषणम्।</a-v><a-v>तांश्च वानरशार्दूलान्पश्यध्वं मे पराक्रमम्॥ ४</a-v></p>
<p id="6.75.5"><a-v>अद्य मत्कार्मुकोत्सृष्टं शरवर्षं दुरासदम्।</a-v><a-v>मुक्तं वर्षमिवाकाशे वारयिष्यथ संयुगे॥ ५</a-v></p>
<p id="6.75.6"><a-v>अद्य वो मामका बाणा महाकार्मुकनिःसृताः।</a-v><a-v>विधमिष्यन्ति गात्राणि तूलराशिमिवानलः॥ ६</a-v></p>
<p id="6.75.7"><a-v>तीक्ष्णसायकनिर्भिन्नाञ्शूलशक्त्यृष्टितोमरैः।</a-v><a-v>अद्य वो गमयिष्यामि सर्वानेव यमक्षयम्॥ ७</a-v></p>
<p id="6.75.8"><a-v>क्षिपतः शरवर्षाणि क्षिप्रहस्तस्य मे युधि।</a-v><a-v>जीमूतस्येव नदतः कः स्थास्यति ममाग्रतः॥ ८</a-v></p>
<p id="6.75.9"><a-v>तच्छ्रुत्वा राक्षसेन्द्रस्य गर्जितं लक्ष्मणस्तदा।</a-v><a-v>अभीतवदनः क्रुद्धो रावणिं वाक्यमब्रवीत्॥ ९</a-v></p>
<p id="6.75.10"><a-v>उक्तश्च दुर्गमः पारः कार्याणां राक्षस त्वया।</a-v><a-v>कार्याणां कर्मणा पारं यो गच्छति स बुद्धिमान्॥ १०</a-v></p>
<p id="6.75.11"><a-v>स त्वमर्थस्य हीनार्थो दुरवापस्य केनचित्।</a-v><a-v>वचो व्याहृत्य जानीषे कृतार्थोऽस्मीति दुर्मते॥ ११</a-v></p>
<p id="6.75.12"><a-v>अन्तर्धानगतेनाजौ यस्त्वयाचरितस्तदा।</a-v><a-v>तस्कराचरितो मार्गो नैष वीरनिषेवितः॥ १२</a-v></p>
<p id="6.75.13"><a-v>यथा बाणपथं प्राप्य स्थितोऽहं तव राक्षस।</a-v><a-v>दर्शयस्वाद्य तत्तेजो वाचा त्वं किं विकत्थसे॥ १३</a-v></p>
<p id="6.75.14"><a-v>एवमुक्तो धनुर्भीमं परामृश्य महाबलः।</a-v><a-v>ससर्जे निशितान्बाणानिन्द्रजित्समिजिंजय॥ १४</a-v></p>
<p id="6.75.15"><a-v>ते निसृष्टा महावेगाः शराः सर्पविषोपमाः।</a-v><a-v>संप्राप्य लक्ष्मणं पेतुः श्वसन्त इव पन्नगाः॥ १५</a-v></p>
<p id="6.75.16"><a-v>शरैरतिमहावेगैर्वेगवान्रावणात्मजः।</a-v><a-v>सौमित्रिमिन्द्रजिद्युद्धे विव्याध शुभलक्षणम्॥ १६</a-v></p>
<p id="6.75.17"><a-v>स शरैरतिविद्धाङ्गो रुधिरेण समुक्षितः।</a-v><a-v>शुशुभे लक्ष्मणः श्रीमान्विधूम इव पावकः॥ १७</a-v></p>
<p id="6.75.18"><a-v>इन्द्रजित्त्वात्मनः कर्म प्रसमीक्ष्याधिगम्य च।</a-v><a-v>विनद्य सुमहानादमिदं वचनमब्रवीत्॥ १८</a-v></p>
<p id="6.75.19"><a-v>पत्रिणः शितधारास्ते शरा मत्कार्मुकच्युताः।</a-v><a-v>आदास्यन्तेऽद्य सौमित्रे जीवितं जीवितान्तगाः॥ १९</a-v></p>
<p id="6.75.20"><a-v>अद्य गोमायुसंघाश्च श्येनसंघाश्च लक्ष्मण।</a-v><a-v>गृध्राश्च निपतन्तु त्वां गतासुं निहतं मया॥ २०</a-v></p>
<p id="6.75.21"><a-v>क्षत्रबन्धुः सदानार्यो रामः परमदुर्मतिः।</a-v><a-v>भक्तं भ्रातरमद्यैव त्वां द्रक्ष्यति मया हतम्॥ २१</a-v></p>
<p id="6.75.22"><a-v>विशस्तकवचं भूमौ व्यपविद्धशरासनम्।</a-v><a-v>हृतोत्तमाङ्गं सौमित्रे त्वामद्य निहतं मया॥ २२</a-v></p>
<p id="6.75.23"><a-v>इति ब्रुवाणं संरब्धं परुषं रावणात्मजम्।</a-v><a-v>हेतुमद्वाक्यमत्यर्थं लक्ष्मणः प्रत्युवाच ह॥ २३</a-v></p>
<p id="6.75.24"><a-v>अकृत्वा कत्थसे कर्म किमर्थमिह राक्षस।</a-v><a-v>कुरु तत्कर्म येनाहं श्रद्दध्यां तव कत्थनम्॥ २४</a-v></p>
<p id="6.75.25"><a-v>अनुक्त्वा परुषं वाक्यं किंचिदप्यनवक्षिपन्।</a-v><a-v>अविकत्थन्वधिष्यामि त्वां पश्य पुरुषादन॥ २५</a-v></p>
<p id="6.75.26"><a-v>इत्युक्त्वा पञ्चनाराचानाकर्णापूरिताञ्शरान्।</a-v><a-v>निचखान महावेगाँल्लक्ष्मणो राक्षसोरसि॥ २६</a-v></p>
<p id="6.75.27"><a-v>स शरैराहतस्तेन सरोषो रावणात्मजः।</a-v><a-v>सुप्रयुक्तैस्त्रिभिर्बाणैः प्रतिविव्याध लक्ष्मणम्॥ २७</a-v></p>
<p id="6.75.28"><a-v>स बभूव महाभीमो नरराक्षससिंहयोः।</a-v><a-v>विमर्दस्तुमुलो युद्धे परस्परवधैषिणोः॥ २८</a-v></p>
<p id="6.75.29"><a-v>उभौ हि बलसंपन्नावुभौ विक्रमशालिनौ।</a-v><a-v>उभावपि सुविक्रान्तौ सर्वशस्त्रास्त्रकोविदौ॥ २९</a-v></p>
<p id="6.75.30"><a-v>उभौ परमदुर्जेयावतुल्यबलतेजसौ।</a-v><a-v>युयुधाते महावीरौ ग्रहाविव नभो गतौ॥ ३०</a-v></p>
<p id="6.75.31"><a-v>बलवृत्राविव हि तौ युधि वै दुष्प्रधर्षणौ।</a-v><a-v>युयुधाते महात्मानौ तदा केसरिणाविव॥ ३१</a-v></p>
<p id="6.75.32"><a-v>बहूनवसृजन्तौ हि मार्गणौघानवस्थितौ।</a-v><a-v>नरराक्षससिंहौ तौ प्रहृष्टावभ्ययुध्यताम्॥ ३२</a-v></p>
<p id="6.75.33"><a-v>सुसंप्रहृष्टौ नरराक्षसोत्तमौ</a-v><a-v>जयैषिणौ मार्गणचापधारिणौ।</a-v><a-v>परस्परं तौ प्रववर्षतुर्भृशं</a-v><a-v>शरौघवर्षेण बलाहकाविव॥ ३३</a-v></p>
<p><a-v>इति श्रीरामायणे युद्धकाण्डे पञ्चसप्ततितमः सर्गः ॥ ७५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
