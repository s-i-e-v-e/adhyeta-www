<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/015.sxml"><a-title>वाल्मीकिरामायणम् युद्धकाण्डम् १५ सर्गः</a-title><a-meta>
<p>Unique Words: 298</p>
</a-meta><hr><a-sec><p id="6.15.1"><a-v>ततो मध्यात्समुद्रस्य सागरः स्वयमुत्थितः।</a-v><a-v>उदयन्हि महाशैलान्मेरोरिव दिवाकरः।</a-v><a-v>पन्नगैः सह दीप्तास्यैः समुद्रः प्रत्यदृश्यत॥ १</a-v></p>
<p id="6.15.2"><a-v>स्निग्धवैदूर्यसंकाशो जाम्बूनदविभूषितः।</a-v><a-v>रक्तमाल्याम्बरधरः पद्मपत्रनिभेक्षणः॥ २</a-v></p>
<p id="6.15.3"><a-v>सागरः समतिक्रम्य पूर्वमामन्त्र्य वीर्यवान्।</a-v><a-v>अब्रवीत्प्राञ्जलिर्वाक्यं राघवं शरपाणिनम्॥ ३</a-v></p>
<p id="6.15.4"><a-v>पृथिवी वायुराकाशमापो ज्योतिश्च राघवः।</a-v><a-v>स्वभावे सौम्य तिष्ठन्ति शाश्वतं मार्गमाश्रिताः॥ ४</a-v></p>
<p id="6.15.5"><a-v>तत्स्वभावो ममाप्येष यदगाधोऽहमप्लवः।</a-v><a-v>विकारस्तु भवेद्राध एतत्ते प्रवदाम्यहम्॥ ५</a-v></p>
<p id="6.15.6"><a-v>न कामान्न च लोभाद्वा न भयात्पार्थिवात्मज।</a-v><a-v>ग्राहनक्राकुलजलं स्तम्भयेयं कथंचन॥ ६</a-v></p>
<p id="6.15.7"><a-v>विधास्ये राम येनापि विषहिष्ये ह्यहं तथा।</a-v><a-v>ग्राहा न प्रहरिष्यन्ति यावत्सेना तरिष्यति॥ ७</a-v></p>
<p id="6.15.8"><a-v>अयं सौम्य नलो नाम तनुजो विश्वकर्मणः।</a-v><a-v>पित्रा दत्तवरः श्रीमान्प्रतिमो विश्वकर्मणः॥ ८</a-v></p>
<p id="6.15.9"><a-v>एष सेतुं महोत्साहः करोतु मयि वानरः।</a-v><a-v>तमहं धारयिष्यामि तथा ह्येष यथा पिता॥ ९</a-v></p>
<p id="6.15.10"><a-v>एवमुक्त्वोदधिर्नष्टः समुत्थाय नलस्ततः।</a-v><a-v>अब्रवीद्वानरश्रेष्ठो वाक्यं रामं महाबलः॥ १०</a-v></p>
<p id="6.15.11"><a-v>अहं सेतुं करिष्यामि विस्तीर्णे वरुणालये।</a-v><a-v>पितुः सामर्थ्यमास्थाय तत्त्वमाह महोदधिः॥ ११</a-v></p>
<p id="6.15.12"><a-v>मम मातुर्वरो दत्तो मन्दरे विश्वकर्मणा।</a-v><a-v>औरसस्तस्य पुत्रोऽहं सदृशो विश्वकर्मणा॥ १२</a-v></p>
<p id="6.15.13"><a-v>न चाप्यहमनुक्तो वै प्रब्रूयामात्मनो गुणान्।</a-v><a-v>काममद्यैव बध्नन्तु सेतुं वानरपुंगवाः॥ १३</a-v></p>
<p id="6.15.14"><a-v>ततो निसृष्टरामेण सर्वतो हरियूथपाः।</a-v><a-v>अभिपेतुर्महारण्यं हृष्टाः शतसहस्रशः॥ १४</a-v></p>
<p id="6.15.15"><a-v>ते नगान्नगसंकाशाः शाखामृगगणर्षभाः।</a-v><a-v>बभञ्जुर्वानरास्तत्र प्रचकर्षुश्च सागरम्॥ १५</a-v></p>
<p id="6.15.16"><a-v>ते सालैश्चाश्वकर्णैश्च धवैर्वंशैश्च वानराः।</a-v><a-v>कुटजैरर्जुनैस्तालैस्तिकलैस्तिमिशैरपि॥ १६</a-v></p>
<p id="6.15.17"><a-v>बिल्वकैः सप्तपर्णैश्च कर्णिकारैश्च पुष्पितैः।</a-v><a-v>चूतैश्चाशोकवृक्षैश्च सागरं समपूरयन्॥ १७</a-v></p>
<p id="6.15.18"><a-v>समूलांश्च विमूलांश्च पादपान्हरिसत्तमाः।</a-v><a-v>इन्द्रकेतूनिवोद्यम्य प्रजह्रुर्हरयस्तरून्॥ १८</a-v></p>
<p id="6.15.19"><a-v>प्रक्षिप्यमाणैरचलैः सहसा जलमुद्धतम्।</a-v><a-v>समुत्पतितमाकाशमपासर्पत्ततस्ततः॥ १९</a-v></p>
<p id="6.15.20"><a-v>दशयोजनविस्तीर्णं शतयोजनमायतम्।</a-v><a-v>नलश्चक्रे महासेतुं मध्ये नदनदीपतेः॥ २०</a-v></p>
<p id="6.15.21"><a-v>शिलानां क्षिप्यमाणानां शैलानां तत्र पात्यताम्।</a-v><a-v>बभूव तुमुलः शब्दस्तदा तस्मिन्महोदधौ॥ २१</a-v></p>
<p id="6.15.22"><a-v>स नलेन कृतः सेतुः सागरे मकरालये।</a-v><a-v>शुशुभे सुभगः श्रीमान्स्वातीपथ इवाम्बरे॥ २२</a-v></p>
<p id="6.15.23"><a-v>ततो देवाः सगन्धर्वाः सिद्धाश्च परमर्षयः॥ २३</a-v></p>
<p id="6.15.24"><a-v>आप्लवन्तः प्लवन्तश्च गर्जन्तश्च प्लवंगमाः।</a-v><a-v>तमचिन्त्यमसह्यं च अद्भुतं लोमहर्षणम्।</a-v><a-v>ददृशुः सर्वभूतानि सागरे सेतुबन्धनम्॥ २४</a-v></p>
<p id="6.15.25"><a-v>तानि कोटिसहस्राणि वानराणां महौजसाम्।</a-v><a-v>बध्नन्तः सागरे सेतुं जग्मुः पारं महोदधेः॥ २५</a-v></p>
<p id="6.15.26"><a-v>विशालः सुकृतः श्रीमान्सुभूमिः सुसमाहितः।</a-v><a-v>अशोभत महासेतुः सीमन्त इव सागरे॥ २६</a-v></p>
<p id="6.15.27"><a-v>ततः परे समुद्रस्य गदापाणिर्विभीषणः।</a-v><a-v>परेषामभिघतार्थमतिष्ठत्सचिवैः सह॥ २७</a-v></p>
<p id="6.15.28"><a-v>अग्रतस्तस्य सैन्यस्य श्रीमान्रामः सलक्ष्मणः।</a-v><a-v>जगाम धन्वी धर्मात्मा सुग्रीवेण समन्वितः॥ २८</a-v></p>
<p id="6.15.29"><a-v>अन्ये मध्येन गच्छन्ति पार्श्वतोऽन्ये प्लवंगमाः।</a-v><a-v>सलिले प्रपतन्त्यन्ये मार्गमन्ये न लेभिरे।</a-v><a-v>केचिद्वैहायस गताः सुपर्णा इव पुप्लुवुः॥ २९</a-v></p>
<p id="6.15.30"><a-v>घोषेण महता घोषं सागरस्य समुच्छ्रितम्।</a-v><a-v>भीममन्तर्दधे भीमा तरन्ती हरिवाहिनी॥ ३०</a-v></p>
<p id="6.15.31"><a-v>वानराणां हि सा तीर्णा वाहिनी नल सेतुना।</a-v><a-v>तीरे निविविशे राज्ञा बहुमूलफलोदके॥ ३१</a-v></p>
<p id="6.15.32"><a-v>तदद्भुतं राघव कर्म दुष्करं</a-v><a-v>समीक्ष्य देवाः सह सिद्धचारणैः।</a-v><a-v>उपेत्य रामं सहिता महर्षिभिः</a-v><a-v>समभ्यषिञ्चन्सुशुभैर्जलैः पृथक्॥ ३२</a-v></p>
<p id="6.15.33"><a-v>जयस्व शत्रून्नरदेव मेदिनीं</a-v><a-v>ससागरां पालय शाश्वतीः समाः।</a-v><a-v>इतीव रामं नरदेवसत्कृतं</a-v><a-v>शुभैर्वचोभिर्विविधैरपूजयन्॥ ३३</a-v></p>
<p><a-v>इति श्रीरामायणे युद्धकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
