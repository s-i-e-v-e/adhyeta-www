<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/040.sxml"><a-title>वाल्मीकिरामायणम् युद्धकाण्डम् ४० सर्गः</a-title><a-meta>
<p>Unique Words: 537</p>
</a-meta><hr><a-sec><p id="6.40.1"><a-v>अथोवाच महातेजा हरिराजो महाबलः।</a-v><a-v>किमियं व्यथिता सेना मूढवातेव नौर्जले॥ १</a-v></p>
<p id="6.40.2"><a-v>सुग्रीवस्य वचः श्रुत्वा वालिपुत्रोऽङ्गदोऽब्रवीत्।</a-v><a-v>न त्वं पश्यसि रामं च लक्ष्मणं च महाबलम्॥ २</a-v></p>
<p id="6.40.3"><a-v>शरजालाचितौ वीरावुभौ दशरथात्मजौ।</a-v><a-v>शरतल्पे महात्मानौ शयानौ रुधिरोक्षितौ॥ ३</a-v></p>
<p id="6.40.4"><a-v>अथाब्रवीद्वानरेन्द्रः सुग्रीवः पुत्रमङ्गदम्।</a-v><a-v>नानिमित्तमिदं मन्ये भवितव्यं भयेन तु॥ ४</a-v></p>
<p id="6.40.5"><a-v>विषण्णवदना ह्येते त्यक्तप्रहरणा दिशः।</a-v><a-v>प्रपलायन्ति हरयस्त्रासादुत्फुल्ललोचनाः॥ ५</a-v></p>
<p id="6.40.6"><a-v>अन्योन्यस्य न लज्जन्ते न निरीक्षन्ति पृष्ठतः।</a-v><a-v>विप्रकर्षन्ति चान्योन्यं पतितं लङ्घयन्ति च॥ ६</a-v></p>
<p id="6.40.7"><a-v>एतस्मिन्नन्तरे वीरो गदापाणिर्विभीषणः।</a-v><a-v>सुग्रीवं वर्धयामास राघवं च निरैक्षत॥ ७</a-v></p>
<p id="6.40.8"><a-v>विभीषणं तं सुग्रीवो दृष्ट्वा वानरभीषणम्।</a-v><a-v>ऋक्षराजं समीपस्थं जाम्बवन्तमुवाच ह॥ ८</a-v></p>
<p id="6.40.9"><a-v>विभीषणोऽयं संप्राप्तो यं दृष्ट्वा वानरर्षभाः।</a-v><a-v>विद्रवन्ति परित्रस्ता रावणात्मजशङ्कया॥ ९</a-v></p>
<p id="6.40.10"><a-v>शीघ्रमेतान्सुवित्रस्तान्बहुधा विप्रधावितान्।</a-v><a-v>पर्यवस्थापयाख्याहि विभीषणमुपस्थितम्॥ १०</a-v></p>
<p id="6.40.11"><a-v>सुग्रीवेणैवमुक्तस्तु जाम्बवानृक्षपार्थिवः।</a-v><a-v>वानरान्सान्त्वयामास संनिवर्त्य प्रहावतः॥ ११</a-v></p>
<p id="6.40.12"><a-v>ते निवृत्ताः पुनः सर्वे वानरास्त्यक्तसंभ्रमाः।</a-v><a-v>ऋक्षराजवचः श्रुत्वा तं च दृष्ट्वा विभीषणम्॥ १२</a-v></p>
<p id="6.40.13"><a-v>विभीषणस्तु रामस्य दृष्ट्वा गात्रं शरैश्चितम्।</a-v><a-v>लक्ष्मणस्य च धर्मात्मा बभूव व्यथितेन्द्रियः॥ १३</a-v></p>
<p id="6.40.14"><a-v>जलक्लिन्नेन हस्तेन तयोर्नेत्रे प्रमृज्य च।</a-v><a-v>शोकसंपीडितमना रुरोद विललाप च॥ १४</a-v></p>
<p id="6.40.15"><a-v>इमौ तौ सत्त्वसंपन्नौ विक्रान्तौ प्रियसंयुगौ।</a-v><a-v>इमामवस्थां गमितौ राकसैः कूटयोधिभिः॥ १५</a-v></p>
<p id="6.40.16"><a-v>भ्रातुः पुत्रेण मे तेन दुष्पुत्रेण दुरात्मना।</a-v><a-v>राक्षस्या जिह्मया बुद्ध्या छलितावृजुविक्रमौ॥ १६</a-v></p>
<p id="6.40.17"><a-v>शरैरिमावलं विद्धौ रुधिरेण समुक्षितौ।</a-v><a-v>वसुधायामिम सुप्तौ दृश्येते शल्यकाविव॥ १७</a-v></p>
<p id="6.40.18"><a-v>ययोर्वीर्यमुपाश्रित्य प्रतिष्ठा काङ्क्षिता मया।</a-v><a-v>तावुभौ देहनाशाय प्रसुप्तौ पुरुषर्षभौ॥ १८</a-v></p>
<p id="6.40.19"><a-v>जीवन्नद्य विपन्नोऽस्मि नष्टराज्यमनोरथः।</a-v><a-v>प्राप्तप्रतिज्ञश्च रिपुः सकामो रावणः कृतः॥ १९</a-v></p>
<p id="6.40.20"><a-v>एवं विलपमानं तं परिष्वज्य विभीषणम्।</a-v><a-v>सुग्रीवः सत्त्वसंपन्नो हरिराजोऽब्रवीदिदम्॥ २०</a-v></p>
<p id="6.40.21"><a-v>राज्यं प्राप्स्यसि धर्मज्ञ लङ्कायां नात्र संशयः।</a-v><a-v>रावणः सह पुत्रेण स राज्यं नेह लप्स्यते॥ २१</a-v></p>
<p id="6.40.22"><a-v>शरसंपीडितावेतावुभौ राघवलक्ष्मणौ।</a-v><a-v>त्यक्त्वा मोहं वधिष्येते सगणं रावणं रणे॥ २२</a-v></p>
<p id="6.40.23"><a-v>तमेवं सान्त्वयित्वा तु समाश्वास्य च राक्षसं।</a-v><a-v>सुषेणं श्वशुरं पार्श्वे सुग्रीवस्तमुवाच ह॥ २३</a-v></p>
<p id="6.40.24"><a-v>सह शूरैर्हरिगणैर्लब्धसंज्ञावरिंदमौ।</a-v><a-v>गच्छ त्वं भ्रातरौ गृह्य किष्किन्धां रामलक्ष्मणौ॥ २४</a-v></p>
<p id="6.40.25"><a-v>अहं तु रावणं हत्वा सपुत्रं सहबान्धवम्।</a-v><a-v>मैथिलीमानयिष्यामि शक्रो नष्टामिव श्रियम्॥ २५</a-v></p>
<p id="6.40.26"><a-v>श्रुत्वैतद्वानरेन्द्रस्य सुषेणो वाक्यमब्रवीत्।</a-v><a-v>देवासुरं महायुद्धमनुभूतं सुदारुणम्॥ २६</a-v></p>
<p id="6.40.27"><a-v>तदा स्म दानवा देवाञ्शरसंस्पर्शकोविदाः।</a-v><a-v>निजघ्नुः शस्त्रविदुषश्छादयन्तो मुहुर्मुहुः॥ २७</a-v></p>
<p id="6.40.28"><a-v>तानार्तान्नष्टसंज्ञांश्च परासूंश्च बृहस्पतिः।</a-v><a-v>विध्याभिर्मन्त्रयुक्ताभिरोषधीभिश्चिकित्सति॥ २८</a-v></p>
<p id="6.40.29"><a-v>तान्यौषधान्यानयितुं क्षीरोदं यान्तु सागरम्।</a-v><a-v>जवेन वानराः शीघ्रं संपाति पनसादयः॥ २९</a-v></p>
<p id="6.40.30"><a-v>हरयस्तु विजानन्ति पार्वती ते महौषधी।</a-v><a-v>संजीवकरणीं दिव्यां विशल्यां देवनिर्मिताम्॥ ३०</a-v></p>
<p id="6.40.31"><a-v>चन्द्रश्च नाम द्रोणश्च पर्वतौ सागरोत्तमे।</a-v><a-v>अमृतं यत्र मथितं तत्र ते परमौषधी॥ ३१</a-v></p>
<p id="6.40.32"><a-v>ते तत्र निहिते देवैः पर्वते परमौषधी।</a-v><a-v>अयं वायुसुतो राजन्हनूमांस्तत्र गच्छतु॥ ३२</a-v></p>
<p id="6.40.33"><a-v>एतस्मिन्नन्तरे वायुर्मेघांश्चापि सविद्युतः।</a-v><a-v>पर्यस्यन्सागरे तोयं कम्पयन्निव पर्वतान्॥ ३३</a-v></p>
<p id="6.40.34"><a-v>महता पक्षवातेन सर्वे द्वीपमहाद्रुमाः।</a-v><a-v>निपेतुर्भग्नविटपाः समूला लवणाम्भसि॥ ३४</a-v></p>
<p id="6.40.35"><a-v>अभवन्पन्नगास्त्रस्ता भोगिनस्तत्रवासिनः।</a-v><a-v>शीघ्रं सर्वाणि यादांसि जग्मुश्च लवणार्णवम्॥ ३५</a-v></p>
<p id="6.40.36"><a-v>ततो मुहूर्तद्गरुडं वैनतेयं महाबलम्।</a-v><a-v>वानरा ददृशुः सर्वे ज्वलन्तमिव पावकम्॥ ३६</a-v></p>
<p id="6.40.37"><a-v>तमागतमभिप्रेक्ष्य नागास्ते विप्रदुद्रुवुः।</a-v><a-v>यैस्तौ सत्पुरुषौ बद्धौ शरभूतैर्महाबलौ॥ ३७</a-v></p>
<p id="6.40.38"><a-v>ततः सुपर्णः काकुत्स्थौ दृष्ट्वा प्रत्यभिनन्द्य च।</a-v><a-v>विममर्श च पाणिभ्यां मुखे चन्द्रसमप्रभे॥ ३८</a-v></p>
<p id="6.40.39"><a-v>वैनतेयेन संस्पृष्टास्तयोः संरुरुहुर्व्रणाः।</a-v><a-v>सुवर्णे च तनू स्निग्धे तयोराशु बभूवतुः॥ ३९</a-v></p>
<p id="6.40.40"><a-v>तेजो वीर्यं बलं चौज उत्साहश्च महागुणाः।</a-v><a-v>प्रदर्शनं च बुद्धिश्च स्मृतिश्च द्विगुणं तयोः॥ ४०</a-v></p>
<p id="6.40.41"><a-v>तावुत्थाप्य महावीर्यौ गरुडो वासवोपमौ।</a-v><a-v>उभौ तौ सस्वजे हृष्टौ रामश्चैनमुवाच ह॥ ४१</a-v></p>
<p id="6.40.42"><a-v>भवत्प्रसादाद्व्यसनं रावणिप्रभवं महत्।</a-v><a-v>आवामिह व्यतिक्रान्तौ शीघ्रं च बलिनौ कृतौ॥ ४२</a-v></p>
<p id="6.40.43"><a-v>यथा तातं दशरथं यथाजं च पितामहम्।</a-v><a-v>तथा भवन्तमासाद्य हृषयं मे प्रसीदति॥ ४३</a-v></p>
<p id="6.40.44"><a-v>को भवान्रूपसंपन्नो दिव्यस्रगनुलेपनः।</a-v><a-v>वसानो विरजे वस्त्रे दिव्याभरणभूषितः॥ ४४</a-v></p>
<p id="6.40.45"><a-v>तमुवाच महातेजा वैनतेयो महाबलः।</a-v><a-v>पतत्रिराजः प्रीतात्मा हर्षपर्याकुलेक्षणः॥ ४५</a-v></p>
<p id="6.40.46"><a-v>अहं सखा ते काकुत्स्थ प्रियः प्राणो बहिश्चरः।</a-v><a-v>गरुत्मानिह संप्राप्तो युवयोः साह्यकारणात्॥ ४६</a-v></p>
<p id="6.40.47"><a-v>असुरा वा महावीर्या दानवा वा महाबलाः।</a-v><a-v>सुराश्चापि सगन्धर्वाः पुरस्कृत्य शतक्रतुम्॥ ४७</a-v></p>
<p id="6.40.48"><a-v>नेमं मोक्षयितुं शक्ताः शरबन्धं सुदारुणम्।</a-v><a-v>माया बलादिन्द्रजिता निर्मितं क्रूरकर्मणा॥ ४८</a-v></p>
<p id="6.40.49"><a-v>एते नागाः काद्रवेयास्तीक्ष्णदंष्ट्राविषोल्बणाः।</a-v><a-v>रक्षोमाया प्रभावेन शरा भूत्वा त्वदाश्रिताः॥ ४९</a-v></p>
<p id="6.40.50"><a-v>सभाग्यश्चासि धर्मज्ञ राम सत्यपराक्रम।</a-v><a-v>लक्ष्मणेन सह भ्रात्रा समरे रिपुघातिना॥ ५०</a-v></p>
<p id="6.40.51"><a-v>इमं श्रुत्वा तु वृत्तान्तं त्वरमाणोऽहमागतः।</a-v><a-v>सहसा युवयोः स्नेहात्सखित्वमनुपालयन्॥ ५१</a-v></p>
<p id="6.40.52"><a-v>मोक्षितौ च महाघोरादस्मात्सायकबन्धनात्।</a-v><a-v>अप्रमादश्च कर्तव्यो युवाभ्यां नित्यमेव हि॥ ५२</a-v></p>
<p id="6.40.53"><a-v>प्रकृत्या राक्षसाः सर्वे संग्रामे कूटयोधिनः।</a-v><a-v>शूराणां शुद्धभावानां भवतामार्जवं बलम्॥ ५३</a-v></p>
<p id="6.40.54"><a-v>तन्न विश्वसितव्यं वो राक्षसानां रणाजिरे।</a-v><a-v>एतेनैवोपमानेन नित्यजिह्मा हि राक्षसाः॥ ५४</a-v></p>
<p id="6.40.55"><a-v>एवमुक्त्वा ततो रामं सुपर्णः सुमहाबलः।</a-v><a-v>परिष्वज्य सुहृत्स्निग्धमाप्रष्टुमुपचक्रमे॥ ५५</a-v></p>
<p id="6.40.56"><a-v>सखे राघव धर्मज्ञ रिपूणामपि वत्सल।</a-v><a-v>अभ्यनुज्ञातुमिच्छामि गमिष्यामि यथागतम्॥ ५६</a-v></p>
<p id="6.40.57"><a-v>बालवृद्धावशेषां तु लङ्कां कृत्वा शरोर्मिभिः।</a-v><a-v>रावणं च रिपुं हत्वा सीतां समुपलप्स्यसे॥ ५७</a-v></p>
<p id="6.40.58"><a-v>इत्येवमुक्त्वा वचनं सुपर्णः शीघ्रविक्रमः।</a-v><a-v>रामं च विरुजं कृत्वा मध्ये तेषां वनौकसाम्॥ ५८</a-v></p>
<p id="6.40.59"><a-v>प्रदक्षिणं ततः कृत्वा परिष्वज्य च वीर्यवान्।</a-v><a-v>जगामाकाशमाविश्य सुपर्णः पवनो यथा॥ ५९</a-v></p>
<p id="6.40.60"><a-v>विरुजौ राघवौ दृष्ट्वा ततो वानरयूथपाः।</a-v><a-v>सिंहनादांस्तदा नेदुर्लाङ्गूलं दुधुवुश्च ते॥ ६०</a-v></p>
<p id="6.40.61"><a-v>ततो भेरीः समाजघ्नुर्मृदङ्गांश्च व्यनादयन्।</a-v><a-v>दध्मुः शङ्खान्संप्रहृष्टाः क्ष्वेलन्त्यपि यथापुरम्॥ ६१</a-v></p>
<p id="6.40.62"><a-v>आस्फोट्यास्फोट्य विक्रान्ता वानरा नगयोधिनः।</a-v><a-v>द्रुमानुत्पाट्य विविधांस्तस्थुः शतसहस्रशः॥ ६२</a-v></p>
<p id="6.40.63"><a-v>विसृजन्तो महानादांस्त्रासयन्तो निशाचरान्।</a-v><a-v>लङ्काद्वाराण्युपाजग्मुर्योद्धुकामाः प्लवंगमाः॥ ६३</a-v></p>
<p id="6.40.64"><a-v>ततस्तु भीमस्तुमुलो निनादो बभूव शाखामृगयूथपानाम्।</a-v><a-v>क्षये निदाघस्य यथा घनानां नादः सुभीमो नदतां निशीथे॥ ६४</a-v></p>
<p><a-v>इति श्रीरामायणे युद्धकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
