<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/009.sxml"><a-title>वाल्मीकिरामायणम् युद्धकाण्डम् ९ सर्गः</a-title><a-meta>
<p>Unique Words: 211</p>
</a-meta><hr><a-sec><p id="6.9.1"><a-v>ततो निकुम्भो रभसः सूर्यशत्रुर्महाबलः।</a-v><a-v>सुप्तघ्नो यज्ञकोपश्च महापार्श्वो महोदरः॥ १</a-v></p>
<p id="6.9.2"><a-v>अग्निकेतुश्च दुर्धर्षो रश्मिकेतुश्च राक्षसः।</a-v><a-v>इन्द्रजिच्च महातेजा बलवान्रावणात्मजः॥ २</a-v></p>
<p id="6.9.3"><a-v>प्रहस्तोऽथ विरूपाक्षो वज्रदंष्ट्रो महाबलः।</a-v><a-v>धूम्राक्षश्चातिकायश्च दुर्मुखश्चैव राक्षसः॥ ३</a-v></p>
<p id="6.9.4"><a-v>परिघान्पट्टसान्प्रासाञ्शक्तिशूलपरश्वधान्।</a-v><a-v>चापानि च सबाणानि खड्गांश्च विपुलाञ्शितान्॥ ४</a-v></p>
<p id="6.9.5"><a-v>प्रगृह्य परमक्रुद्धाः समुत्पत्य च राक्षसाः।</a-v><a-v>अब्रुवन्रावणं सर्वे प्रदीप्ता इव तेजसा॥ ५</a-v></p>
<p id="6.9.6"><a-v>अद्य रामं वधिष्यामः सुग्रीवं च सलक्ष्मणम्।</a-v><a-v>कृपणं च हनूमन्तं लङ्का येन प्रधर्षिता॥ ६</a-v></p>
<p id="6.9.7"><a-v>तान्गृहीतायुधान्सर्वान्वारयित्वा विभीषणः।</a-v><a-v>अब्रवीत्प्राञ्जलिर्वाक्यं पुनः प्रत्युपवेश्य तान्॥ ७</a-v></p>
<p id="6.9.8"><a-v>अप्युपायैस्त्रिभिस्तात योऽर्थः प्राप्तुं न शक्यते।</a-v><a-v>तस्य विक्रमकालांस्तान्युक्तानाहुर्मनीषिणः॥ ८</a-v></p>
<p id="6.9.9"><a-v>प्रमत्तेष्वभियुक्तेषु दैवेन प्रहतेषु च।</a-v><a-v>विक्रमास्तात सिध्यन्ति परीक्ष्य विधिना कृताः॥ ९</a-v></p>
<p id="6.9.10"><a-v>अप्रमत्तं कथं तं तु विजिगीषुं बले स्थितम्।</a-v><a-v>जितरोषं दुराधर्षं प्रधर्षयितुमिच्छथ॥ १०</a-v></p>
<p id="6.9.11"><a-v>समुद्रं लङ्घयित्वा तु घोरं नदनदीपतिम्।</a-v><a-v>कृतं हनुमता कर्म दुष्करं तर्कयेत कः॥ ११</a-v></p>
<p id="6.9.12"><a-v>बलान्यपरिमेयानि वीर्याणि च निशाचराः।</a-v><a-v>परेषां सहसावज्ञा न कर्तव्या कथंचन॥ १२</a-v></p>
<p id="6.9.13"><a-v>किं च राक्षसराजस्य रामेणापकृतं पुरा।</a-v><a-v>आजहार जनस्थानाद्यस्य भार्यां यशस्विनः॥ १३</a-v></p>
<p id="6.9.14"><a-v>खरो यद्यतिवृत्तस्तु रामेण निहतो रणे।</a-v><a-v>अवश्यं प्राणिनां प्राणा रक्षितव्या यथा बलम्॥ १४</a-v></p>
<p id="6.9.15"><a-v>एतन्निमित्तं वैदेही भयं नः सुमहद्भवेत्।</a-v><a-v>आहृता सा परित्याज्या कलहार्थे कृते न किम्॥ १५</a-v></p>
<p id="6.9.16"><a-v>न नः क्षमं वीर्यवता तेन धर्मानुवर्तिना।</a-v><a-v>वैरं निरर्थकं कर्तुं दीयतामस्य मैथिली॥ १६</a-v></p>
<p id="6.9.17"><a-v>यावन्न सगजां साश्वां बहुरत्नसमाकुलाम्।</a-v><a-v>पुरीं दारयते बाणैर्दीयतामस्य मैथिली॥ १७</a-v></p>
<p id="6.9.18"><a-v>यावत्सुघोरा महती दुर्धर्षा हरिवाहिनी।</a-v><a-v>नावस्कन्दति नो लङ्कां तावत्सीता प्रदीयताम्॥ १८</a-v></p>
<p id="6.9.19"><a-v>विनश्येद्धि पुरी लङ्का शूराः सर्वे च राक्षसाः।</a-v><a-v>रामस्य दयिता पत्नी न स्वयं यदि दीयते॥ १९</a-v></p>
<p id="6.9.20"><a-v>प्रसादये त्वां बन्धुत्वात्कुरुष्व वचनं मम।</a-v><a-v>हितं पथ्यं त्वहं ब्रूमि दीयतामस्य मैथिली॥ २०</a-v></p>
<p id="6.9.21"><a-v>पुरा शरत्सूर्यमरीचिसंनिभा न्नवाग्रपुङ्खान्सुदृढान्नृपात्मजः।</a-v><a-v>सृजत्यमोघान्विशिखान्वधाय ते प्रदीयतां दाशरथाय मैथिली॥ २१</a-v></p>
<p id="6.9.22"><a-v>त्यजस्व कोपं सुखधर्मनाशनं भजस्व धर्मं रतिकीर्तिवर्धनम्।</a-v><a-v>प्रसीद जीवेम सपुत्रबान्धवाः प्रदीयतां दाशरथाय मैथिली॥ २२</a-v></p>
<p><a-v>इति श्रीरामायणे युद्धकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
