<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/110.sxml"><a-title>वाल्मीकिरामायणम् युद्धकाण्डम् ११० सर्गः</a-title><a-meta>
<p>Unique Words: 213</p>
</a-meta><hr><a-sec><p id="6.110.1"><a-v>उपस्थितं तु तं दृष्ट्वा पुष्पकं पुष्पभूषितम्।</a-v><a-v>अविदूरे स्थितं रामं प्रत्युवाच विभीषणः॥ १</a-v></p>
<p id="6.110.2"><a-v>स तु बद्धाञ्जलिः प्रह्वो विनीतो राक्षसेश्वरः।</a-v><a-v>अब्रवीत्त्वरयोपेतः किं करोमीति राघवम्॥ २</a-v></p>
<p id="6.110.3"><a-v>तमब्रवीन्महातेजा लक्ष्मणस्योपशृण्वतः।</a-v><a-v>विमृश्य राघवो वाक्यमिदं स्नेहपुरस्कृतम्॥ ३</a-v></p>
<p id="6.110.4"><a-v>कृतप्रयत्नकर्माणो विभीषण वनौकसः।</a-v><a-v>रत्नैरर्थैश्च विविभैर्भूषणैश्चाभिपूजय॥ ४</a-v></p>
<p id="6.110.5"><a-v>सहैभिरर्दिता लङ्का निर्जिता राक्षसेश्वर।</a-v><a-v>हृष्टैः प्राणभयं त्यक्त्वा संग्रामेष्वनिवर्तिभिः॥ ५</a-v></p>
<p id="6.110.6"><a-v>एवं संमानिताश्चेमे मानार्हा मानद त्वया।</a-v><a-v>भविष्यन्ति कृतज्ञेन निर्वृता हरियूथपाः॥ ६</a-v></p>
<p id="6.110.7"><a-v>त्यागिनं संग्रहीतारं सानुक्रोशं यशस्विनम्।</a-v><a-v>यतस्त्वामवगच्छन्ति ततः संबोधयामि ते॥ ७</a-v></p>
<p id="6.110.8"><a-v>एवमुक्तस्तु रामेण वानरांस्तान्विभीषणः।</a-v><a-v>रत्नार्थैः संविभागेन सर्वानेवान्वपूजयत्॥ ८</a-v></p>
<p id="6.110.9"><a-v>ततस्तान्पूजितान्दृष्ट्वा रत्नैरर्थैश्च यूथपान्।</a-v><a-v>आरुरोह ततो रामस्तद्विमानमनुत्तमम्॥ ९</a-v></p>
<p id="6.110.10"><a-v>अङ्केनादाय वैदेहीं लज्जमानां यशस्विनीम्।</a-v><a-v>लक्ष्मणेन सह भ्रात्रा विक्रान्तेन धनुष्मता॥ १०</a-v></p>
<p id="6.110.11"><a-v>अब्रवीच्च विमानस्थः काकुत्स्थः सर्ववानरान्।</a-v><a-v>सुग्रीवं च महावीर्यं राक्षसं च विभीषणम्॥ ११</a-v></p>
<p id="6.110.12"><a-v>मित्रकार्यं कृतमिदं भवद्भिर्वानरोत्तमाः।</a-v><a-v>अनुज्ञाता मया सर्वे यथेष्टं प्रतिगच्छत॥ १२</a-v></p>
<p id="6.110.13"><a-v>यत्तु कार्यं वयस्येन सुहृदा वा परंतप।</a-v><a-v>कृतं सुग्रीव तत्सर्वं भवता धर्मभीरुणा।</a-v><a-v>किष्किन्धां प्रतियाह्याशु स्वसैन्येनाभिसंवृतः॥ १३</a-v></p>
<p id="6.110.14"><a-v>स्वराज्ये वस लङ्कायां मया दत्ते विभीषण।</a-v><a-v>न त्वां धर्षयितुं शक्ताः सेन्द्रा अपि दिवौकसः॥ १४</a-v></p>
<p id="6.110.15"><a-v>अयोध्यां प्रतियास्यामि राजधानीं पितुर्मम।</a-v><a-v>अभ्यनुज्ञातुमिच्छामि सर्वानामन्त्रयामि वः॥ १५</a-v></p>
<p id="6.110.16"><a-v>एवमुक्तास्तु रामेण वानरास्ते महाबलाः।</a-v><a-v>ऊचुः प्राञ्जलयो रामं राक्षसश्च विभीषणः।</a-v><a-v>अयोध्यां गन्तुमिच्छामः सर्वान्नयतु नो भवान्॥ १६</a-v></p>
<p id="6.110.17"><a-v>दृष्ट्वा त्वामभिषेकार्द्रं कौसल्यामभिवाद्य च।</a-v><a-v>अचिरेणागमिष्यामः स्वान्गृहान्नृपतेः सुत॥ १७</a-v></p>
<p id="6.110.18"><a-v>एवमुक्तस्तु धर्मात्मा वानरैः सविभीषणैः।</a-v><a-v>अब्रवीद्राघवः श्रीमान्ससुग्रीवविभीषणान्॥ १८</a-v></p>
<p id="6.110.19"><a-v>प्रियात्प्रियतरं लब्धं यदहं ससुहृज्जनः।</a-v><a-v>सर्वैर्भवद्भिः सहितः प्रीतिं लप्स्ये पुरीं गतः॥ १९</a-v></p>
<p id="6.110.20"><a-v>क्षिप्रमारोह सुग्रीव विमानं वानरैः सह।</a-v><a-v>त्वमध्यारोह सामात्यो राक्षसेन्द्रविभीषण॥ २०</a-v></p>
<p id="6.110.21"><a-v>ततस्तत्पुष्पकं दिव्यं सुग्रीवः सह सेनया।</a-v><a-v>अध्यारोहत्त्वरञ्शीघ्रं सामात्यश्च विभीषणः॥ २१</a-v></p>
<p id="6.110.22"><a-v>तेष्वारूढेषु सर्वेषु कौबेरं परमासनम्।</a-v><a-v>राघवेणाभ्यनुज्ञातमुत्पपात विहायसं॥ २२</a-v></p>
<p id="6.110.23"><a-v>ययौ तेन विमानेन हंसयुक्तेन भास्वता।</a-v><a-v>प्रहृष्टश्च प्रतीतश्च बभौ रामः कुबेरवत्॥ २३</a-v></p>
<p><a-v>इति श्रीरामायणे युद्धकाण्डे दशोत्तरशततमः सर्गः ॥ ११०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
