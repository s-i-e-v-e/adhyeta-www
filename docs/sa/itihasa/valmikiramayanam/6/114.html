<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/114.sxml"><a-title>वाल्मीकिरामायणम् युद्धकाण्डम् ११४ सर्गः</a-title><a-meta>
<p>Unique Words: 418</p>
</a-meta><hr><a-sec><p id="6.114.1"><a-v>बहूनि नाम वर्षाणि गतस्य सुमहद्वनम्।</a-v><a-v>शृणोम्यहं प्रीतिकरं मम नाथस्य कीर्तनम्॥ १</a-v></p>
<p id="6.114.2"><a-v>कल्याणी बत गाथेयं लौकिकी प्रतिभाति मे।</a-v><a-v>एति जीवन्तमानन्दो नरं वर्षशतादपि॥ २</a-v></p>
<p id="6.114.3"><a-v>राघवस्य हरीणां च कथमासीत्समागमः।</a-v><a-v>कस्मिन्देशे किमाश्रित्य तत्त्वमाख्याहि पृच्छतः॥ ३</a-v></p>
<p id="6.114.4"><a-v>स पृष्टो राजपुत्रेण बृस्यां समुपवेशितः।</a-v><a-v>आचचक्षे ततः सर्वं रामस्य चरितं वने॥ ४</a-v></p>
<p id="6.114.5"><a-v>यथा प्रव्रजितो रामो मातुर्दत्ते वरे तव।</a-v><a-v>यथा च पुत्रशोकेन राजा दशरथो मृतः॥ ५</a-v></p>
<p id="6.114.6"><a-v>यथा दूतैस्त्वमानीतस्तूर्णं राजगृहात्प्रभो।</a-v><a-v>त्वयायोध्यां प्रविष्टेन यथा राज्यं न चेप्सितम्॥ ६</a-v></p>
<p id="6.114.7"><a-v>चित्रकूटं गिरिं गत्वा राज्येनामित्रकर्शनः।</a-v><a-v>निमन्त्रितस्त्वया भ्राता धर्ममाचरिता सताम्॥ ७</a-v></p>
<p id="6.114.8"><a-v>स्थितेन राज्ञो वचने यथा राज्यं विसर्जितम्।</a-v><a-v>आर्यस्य पादुके गृह्य यथासि पुनरागतः॥ ८</a-v></p>
<p id="6.114.9"><a-v>सर्वमेतन्महाबाहो यथावद्विदितं तव।</a-v><a-v>त्वयि प्रतिप्रयाते तु यद्वृत्तं तन्निबोध मे॥ ९</a-v></p>
<p id="6.114.10"><a-v>अपयाते त्वयि तदा समुद्भ्रान्तमृगद्विजम्।</a-v><a-v>प्रविवेशाथ विजनं सुमहद्दण्डकावनम्॥ १०</a-v></p>
<p id="6.114.11"><a-v>तेषां पुरस्ताद्बलवान्गच्छतां गहने वने।</a-v><a-v>विनदन्सुमहानादं विराधः प्रत्यदृश्यत॥ ११</a-v></p>
<p id="6.114.12"><a-v>तमुत्क्षिप्य महानादमूर्ध्वबाहुमधोमुखम्।</a-v><a-v>निखाते प्रक्षिपन्ति स्म नदन्तमिव कुञ्जरम्॥ १२</a-v></p>
<p id="6.114.13"><a-v>तत्कृत्वा दुष्करं कर्म भ्रातरौ रामलक्ष्मणौ।</a-v><a-v>सायाह्ने शरभङ्गस्य रम्यमाश्रममीयतुः॥ १३</a-v></p>
<p id="6.114.14"><a-v>शरभङ्गे दिवं प्राप्ते रामः सत्यपराक्रमः।</a-v><a-v>अभिवाद्य मुनीन्सर्वाञ्जनस्थानमुपागमत्॥ १४</a-v></p>
<p id="6.114.15"><a-v>चतुर्दशसहस्राणि रक्षसां भीमकर्मणाम्।</a-v><a-v>हतानि वसता तत्र राघवेण महात्मना॥ १५</a-v></p>
<p id="6.114.16"><a-v>ततः पश्चाच्छूर्पणखा रामपार्श्वमुपागता।</a-v><a-v>ततो रामेण संदिष्टो लक्ष्मणः सहसोत्थितः॥ १६</a-v></p>
<p id="6.114.17"><a-v>प्रगृह्य खड्गं चिच्छेद कर्णनासे महाबलः।</a-v><a-v>ततस्तेनार्दिता बाला रावणं समुपागता॥ १७</a-v></p>
<p id="6.114.18"><a-v>रावणानुचरो घोरो मारीचो नाम राक्षसः।</a-v><a-v>लोभयामास वैदेहीं भूत्वा रत्नमयो मृगः॥ १८</a-v></p>
<p id="6.114.19"><a-v>सा राममब्रवीद्दृष्ट्वा वैदेही गृह्यतामिति।</a-v><a-v>अहो मनोहरः कान्त आश्रमे नो भविष्यति॥ १९</a-v></p>
<p id="6.114.20"><a-v>ततो रामो धनुष्पाणिर्धावन्तमनुधावति।</a-v><a-v>स तं जघान धावन्तं शरेणानतपर्वणा॥ २०</a-v></p>
<p id="6.114.21"><a-v>अथ सौम्या दशग्रीवो मृगं याते तु राघवे।</a-v><a-v>लक्ष्मणे चापि निष्क्रान्ते प्रविवेशाश्रमं तदा।</a-v><a-v>जग्राह तरसा सीतां ग्रहः खे रोहिणीमिव॥ २१</a-v></p>
<p id="6.114.22"><a-v>त्रातुकामं ततो युद्धे हत्वा गृध्रं जटायुषम्।</a-v><a-v>प्रगृह्य सीतां सहसा जगामाशु स रावणः॥ २२</a-v></p>
<p id="6.114.23"><a-v>ततस्त्वद्भुतसंकाशाः स्थिताः पर्वतमूर्धनि।</a-v><a-v>सीतां गृहीत्वा गच्छन्तं वानराः पर्वतोपमाः।</a-v><a-v>ददृशुर्विस्मितास्तत्र रावणं राक्षसाधिपम्॥ २३</a-v></p>
<p id="6.114.24"><a-v>प्रविवेर्श तदा लङ्कां रावणो लोकरावणः॥ २४</a-v></p>
<p id="6.114.25"><a-v>तां सुवर्णपरिक्रान्ते शुभे महति वेश्मनि।</a-v><a-v>प्रवेश्य मैथिलीं वाक्यैः सान्त्वयामास रावणः॥ २५</a-v></p>
<p id="6.114.26"><a-v>निवर्तमानः काकुत्स्थो दृष्ट्वा गृध्रं प्रविव्यथे॥ २६</a-v></p>
<p id="6.114.27"><a-v>गृध्रं हतं तदा दग्ध्वा रामः प्रियसखं पितुः।</a-v><a-v>गोदावरीमनुचरन्वनोद्देशांश्च पुष्पितान्।</a-v><a-v>आसेदतुर्महारण्ये कबन्धं नाम राक्षसं॥ २७</a-v></p>
<p id="6.114.28"><a-v>ततः कबन्धवचनाद्रामः सत्यपराक्रमः।</a-v><a-v>ऋश्यमूकं गिरिं गत्वा सुग्रीवेण समागतः॥ २८</a-v></p>
<p id="6.114.29"><a-v>तयोः समागमः पूर्वं प्रीत्या हार्दो व्यजायत।</a-v><a-v>इतरेतर संवादात्प्रगाढः प्रणयस्तयोः॥ २९</a-v></p>
<p id="6.114.30"><a-v>रामः स्वबाहुवीर्येण स्वराज्यं प्रत्यपादयत्।</a-v><a-v>वालिनं समरे हत्वा महाकायं महाबलम्॥ ३०</a-v></p>
<p id="6.114.31"><a-v>सुग्रीवः स्थापितो राज्ये सहितः सर्ववानरैः।</a-v><a-v>रामाय प्रतिजानीते राजपुत्र्यास्तु मार्गणम्॥ ३१</a-v></p>
<p id="6.114.32"><a-v>आदिष्टा वानरेन्द्रेण सुग्रीवेण महात्मना।</a-v><a-v>दशकोट्यः प्लवंगानां सर्वाः प्रस्थापिता दिशः॥ ३२</a-v></p>
<p id="6.114.33"><a-v>तेषां नो विप्रनष्टानां विन्ध्ये पर्वतसत्तमे।</a-v><a-v>भृशं शोकाभितप्तानां महान्कालोऽत्यवर्तत॥ ३३</a-v></p>
<p id="6.114.34"><a-v>भ्राता तु गृध्रराजस्य संपातिर्नाम वीर्यवान्।</a-v><a-v>समाख्याति स्म वसतिं सीताया रावणालये॥ ३४</a-v></p>
<p id="6.114.35"><a-v>सोऽहं दुःखपरीतानां दुःखं तज्ज्ञातिनां नुदन्।</a-v><a-v>आत्मवीर्यं समास्थाय योजनानां शतं प्लुतः॥ ३५</a-v></p>
<p id="6.114.36"><a-v>तत्राहमेकामद्राक्षमशोकवनिकां गताम्।</a-v><a-v>कौशेयवस्त्रां मलिनां निरानन्दां दृढव्रताम्॥ ३६</a-v></p>
<p id="6.114.37"><a-v>तया समेत्य विधिवत्पृष्ट्वा सर्वमनिन्दिताम्।</a-v><a-v>अभिज्ञानं मणिं लब्ध्वा चरितार्थोऽहमागतः॥ ३७</a-v></p>
<p id="6.114.38"><a-v>मया च पुनरागम्य रामस्याक्लिष्टकर्मणः।</a-v><a-v>अभिज्ञानं मया दत्तमर्चिष्मान्स महामणिः॥ ३८</a-v></p>
<p id="6.114.39"><a-v>श्रुत्वा तां मैथिलीं हृष्टस्त्वाशशंसे स जीवितम्।</a-v><a-v>जीवितान्तमनुप्राप्तः पीत्वामृतमिवातुरः॥ ३९</a-v></p>
<p id="6.114.40"><a-v>उद्योजयिष्यन्नुद्योगं दध्रे लङ्कावधे मनः।</a-v><a-v>जिघांसुरिव लोकांस्ते सर्वाँल्लोकान्विभावसुः॥ ४०</a-v></p>
<p id="6.114.41"><a-v>ततः समुद्रमासाद्य नलं सेतुमकारयत्।</a-v><a-v>अतरत्कपिवीराणां वाहिनी तेन सेतुना॥ ४१</a-v></p>
<p id="6.114.42"><a-v>प्रहस्तमवधीन्नीलः कुम्भकर्णं तु राघवः।</a-v><a-v>लक्ष्मणो रावणसुतं स्वयं रामस्तु रावणम्॥ ४२</a-v></p>
<p id="6.114.43"><a-v>स शक्रेण समागम्य यमेन वरुणेन च।</a-v><a-v>सुरर्षिभिश्च काकुत्स्थो वराँल्लेभे परंतपः॥ ४३</a-v></p>
<p id="6.114.44"><a-v>स तु दत्तवरः प्रीत्या वानरैश्च समागतः।</a-v><a-v>पुष्पकेण विमानेन किष्किन्धामभ्युपागमत्॥ ४४</a-v></p>
<p id="6.114.45"><a-v>तं गङ्गां पुनरासाद्य वसन्तं मुनिसंनिधौ।</a-v><a-v>अविघ्नं पुष्ययोगेन श्वो रामं द्रष्टुमर्हसि॥ ४५</a-v></p>
<p id="6.114.46"><a-v>ततः स सत्यं हनुमद्वचो मह न्निशम्य हृष्टो भरतः कृताञ्जलिः।</a-v><a-v>उवाच वाणीं मनसः प्रहर्षिणी चिरस्य पूर्णः खलु मे मनोरथः॥ ४६</a-v></p>
<p><a-v>इति श्रीरामायणे युद्धकाण्डे चतुर्दशाधिकशततमः सर्गः ॥ ११४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
