<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/098.sxml"><a-title>वाल्मीकिरामायणम् युद्धकाण्डम् ९८ सर्गः</a-title><a-meta>
<p>Unique Words: 246</p>
</a-meta><hr><a-sec><p id="6.98.1"><a-v>रावणं निहतं श्रुत्वा राघवेण महात्मना।</a-v><a-v>अन्तःपुराद्विनिष्पेतू राक्षस्यः शोककर्शिताः॥ १</a-v></p>
<p id="6.98.2"><a-v>वार्यमाणाः सुबहुशो वृष्टन्त्यः क्षितिपांसुषु।</a-v><a-v>विमुक्तकेश्यो दुःखार्ता गावो वत्सहता यथा॥ २</a-v></p>
<p id="6.98.3"><a-v>उत्तरेण विनिष्क्रम्य द्वारेण सह राक्षसैः।</a-v><a-v>प्रविश्यायोधनं घोरं विचिन्वन्त्यो हतं पतिम्॥ ३</a-v></p>
<p id="6.98.4"><a-v>आर्यपुत्रेति वादिन्यो हा नाथेति च सर्वशः।</a-v><a-v>परिपेतुः कबन्धाङ्कां महीं शोणितकर्दमाम्॥ ४</a-v></p>
<p id="6.98.5"><a-v>ता बाष्पपरिपूर्णाक्ष्यो भर्तृशोकपराजिताः।</a-v><a-v>करेण्व इव नर्दन्त्यो विनेदुर्हतयूथपाः॥ ५</a-v></p>
<p id="6.98.6"><a-v>ददृशुस्ता महाकायं महावीर्यं महाद्युतिम्।</a-v><a-v>रावणं निहतं भूमौ नीलाञ्जनचयोपमम्॥ ६</a-v></p>
<p id="6.98.7"><a-v>ताः पतिं सहसा दृष्ट्वा शयानं रणपांसुषु।</a-v><a-v>निपेतुस्तस्य गात्रेषु छिन्ना वनलता इव॥ ७</a-v></p>
<p id="6.98.8"><a-v>बहुमानात्परिष्वज्य काचिदेनं रुरोद ह।</a-v><a-v>चरणौ काचिदालिङ्ग्य काचित्कण्ठेऽवलम्ब्य च॥ ८</a-v></p>
<p id="6.98.9"><a-v>उद्धृत्य च भुजौ काचिद्भूमौ स्म परिवर्तते।</a-v><a-v>हतस्य वदनं दृष्ट्वा काचिन्मोहमुपागमत्॥ ९</a-v></p>
<p id="6.98.10"><a-v>काचिदङ्के शिरः कृत्वा रुरोद मुखमीक्षती।</a-v><a-v>स्नापयन्ती मुखं बाष्पैस्तुषारैरिव पङ्कजम्॥ १०</a-v></p>
<p id="6.98.11"><a-v>एवमार्ताः पतिं दृष्ट्वा रावणं निहतं भुवि।</a-v><a-v>चुक्रुशुर्बहुधा शोकाद्भूयस्ताः पर्यदेवयन्॥ ११</a-v></p>
<p id="6.98.12"><a-v>येन वित्रासितः शक्रो येन वित्रासितो यमः।</a-v><a-v>येन वैश्रवणो राजा पुष्पकेण वियोजितः॥ १२</a-v></p>
<p id="6.98.13"><a-v>गन्धर्वाणामृषीणां च सुराणां च महात्मनाम्।</a-v><a-v>भयं येन महद्दत्तं सोऽयं शेते रणे हतः॥ १३</a-v></p>
<p id="6.98.14"><a-v>असुरेभ्यः सुरेभ्यो वा पन्नगेभ्योऽपि वा तथा।</a-v><a-v>न भयं यो विजानाति तस्येदं मानुषाद्भयम्॥ १४</a-v></p>
<p id="6.98.15"><a-v>अवध्यो देवतानां यस्तथा दानवरक्षसाम्।</a-v><a-v>हतः सोऽयं रणे शेते मानुषेण पदातिना॥ १५</a-v></p>
<p id="6.98.16"><a-v>यो न शक्यः सुरैर्हन्तुं न यक्षैर्नासुरैस्तथा।</a-v><a-v>सोऽयं कश्चिदिवासत्त्वो मृत्युं मर्त्येन लम्भितः॥ १६</a-v></p>
<p id="6.98.17"><a-v>एवं वदन्त्यो बहुधा रुरुदुस्तस्य ताः स्त्रियः।</a-v><a-v>भूय एव च दुःखार्ता विलेपुश्च पुनः पुनः॥ १७</a-v></p>
<p id="6.98.18"><a-v>अशृण्वता तु सुहृदां सततं हितवादिनाम्।</a-v><a-v>एताः सममिदानीं ते वयमात्मा च पातिताः॥ १८</a-v></p>
<p id="6.98.19"><a-v>ब्रुवाणोऽपि हितं वाक्यमिष्टो भ्राता विभीषणः।</a-v><a-v>धृष्टं परुषितो मोहात्त्वयात्मवधकाङ्क्षिणा॥ १९</a-v></p>
<p id="6.98.20"><a-v>यदि निर्यातिता ते स्यात्सीता रामाय मैथिली।</a-v><a-v>न नः स्याद्व्यसनं घोरमिदं मूलहरं महत्॥ २०</a-v></p>
<p id="6.98.21"><a-v>वृत्तकामो भवेद्भ्राता रामो मित्रकुलं भवेत्।</a-v><a-v>वयं चाविधवाः सर्वाः सकामा न च शत्रवः॥ २१</a-v></p>
<p id="6.98.22"><a-v>त्वया पुनर्नृशंसेन सीतां संरुन्धता बलात्।</a-v><a-v>राक्षसा वयमात्मा च त्रयं तुलं निपातितम्॥ २२</a-v></p>
<p id="6.98.23"><a-v>न कामकारः कामं वा तव राक्षसपुंगव।</a-v><a-v>दैवं चेष्टयते सर्वं हतं दैवेन हन्यते॥ २३</a-v></p>
<p id="6.98.24"><a-v>वानराणां विनाशोऽयं राक्षसानां च ते रणे।</a-v><a-v>तव चैव महाबाहो दैवयोगादुपागतः॥ २४</a-v></p>
<p id="6.98.25"><a-v>नैवार्थेन न कामेन विक्रमेण न चाज्ञया।</a-v><a-v>शक्या दैवगतिर्लोके निवर्तयितुमुद्यता॥ २५</a-v></p>
<p id="6.98.26"><a-v>विलेपुरेवं दीनास्ता राक्षसाधिपयोषितः।</a-v><a-v>कुरर्य इव दुःखार्ता बाष्पपर्याकुलेक्षणाः॥ २६</a-v></p>
<p><a-v>इति श्रीरामायणे युद्धकाण्डे अष्टानवतितमः सर्गः ॥ ९८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
