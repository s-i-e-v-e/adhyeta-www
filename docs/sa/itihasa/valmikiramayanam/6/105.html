<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/105.sxml"><a-title>वाल्मीकिरामायणम् युद्धकाण्डम् १०५ सर्गः</a-title><a-meta>
<p>Unique Words: 273</p>
</a-meta><hr><a-sec><p id="6.105.1"><a-v>ततो वैश्रवणो राजा यमश्चामित्रकर्शनः।</a-v><a-v>सहस्राक्षो महेन्द्रश्च वरुणश्च परंतपः॥ १</a-v></p>
<p id="6.105.2"><a-v>षडर्धनयनः श्रीमान्महादेवो वृषध्वजः।</a-v><a-v>कर्ता सर्वस्य लोकस्य ब्रह्मा ब्रह्मविदां वरः॥ २</a-v></p>
<p id="6.105.3"><a-v>एते सर्वे समागम्य विमानैः सूर्यसंनिभैः।</a-v><a-v>आगम्य नगरीं लङ्कामभिजग्मुश्च राघवम्॥ ३</a-v></p>
<p id="6.105.4"><a-v>ततः सहस्ताभरणान्प्रगृह्य विपुलान्भुजान्।</a-v><a-v>अब्रुवंस्त्रिदशश्रेष्ठाः प्राञ्जलिं राघवं स्थितम्॥ ४</a-v></p>
<p id="6.105.5"><a-v>कर्ता सर्वस्य लोकस्य श्रेष्ठो ज्ञानवतां वरः।</a-v><a-v>उपेक्षसे कथं सीतां पतन्तीं हव्यवाहने।</a-v><a-v>कथं देवगणश्रेष्ठमात्मानं नावबुध्यसे॥ ५</a-v></p>
<p id="6.105.6"><a-v>ऋतधामा वसुः पूर्वं वसूनां च प्रजापतिः।</a-v><a-v>त्वं त्रयाणां हि लोकानामादिकर्ता स्वयंप्रभुः॥ ६</a-v></p>
<p id="6.105.7"><a-v>रुद्राणामष्टमो रुद्रः साध्यानामपि पञ्चमः।</a-v><a-v>अश्विनौ चापि ते कर्णौ चन्द्रसूर्यौ च चक्षुषी॥ ७</a-v></p>
<p id="6.105.8"><a-v>अन्ते चादौ च लोकानां दृश्यसे त्वं परंतप।</a-v><a-v>उपेक्षसे च वैदेहीं मानुषः प्राकृतो यथा॥ ८</a-v></p>
<p id="6.105.9"><a-v>इत्युक्तो लोकपालैस्तैः स्वामी लोकस्य राघवः।</a-v><a-v>अब्रवीत्त्रिदशश्रेष्ठान्रामो धर्मभृतां वरः॥ ९</a-v></p>
<p id="6.105.10"><a-v>आत्मानं मानुषं मन्ये रामं दशरथात्मजम्।</a-v><a-v>योऽहं यस्य यतश्चाहं भगवांस्तद्ब्रवीतु मे॥ १०</a-v></p>
<p id="6.105.11"><a-v>इति ब्रुवाणं काकुत्स्थं ब्रह्मा ब्रह्मविदां वरः।</a-v><a-v>अब्रवीच्छृणु मे राम सत्यं सत्यपराक्रम॥ ११</a-v></p>
<p id="6.105.12"><a-v>भवान्नारायणो देवः श्रीमांश्चक्रायुधो विभुः।</a-v><a-v>एकशृङ्गो वराहस्त्वं भूतभव्यसपत्नजित्॥ १२</a-v></p>
<p id="6.105.13"><a-v>अक्षरं ब्रह्मसत्यं च मध्ये चान्ते च राघव।</a-v><a-v>लोकानां त्वं परो धर्मो विष्वक्सेनश्चतुर्भुजः॥ १३</a-v></p>
<p id="6.105.14"><a-v>शार्ङ्गधन्वा हृषीकेशः पुरुषः पुरुषोत्तमः।</a-v><a-v>अजितः खड्गधृग्विष्णुः कृष्णश्चैव बृहद्बलः॥ १४</a-v></p>
<p id="6.105.15"><a-v>सेनानीर्ग्रामणीश्च त्वं बुद्धिः सत्त्वं क्षमा दमः।</a-v><a-v>प्रभवश्चाप्ययश्च त्वमुपेन्द्रो मधुसूदनः॥ १५</a-v></p>
<p id="6.105.16"><a-v>इन्द्रकर्मा महेन्द्रस्त्वं पद्मनाभो रणान्तकृत्।</a-v><a-v>शरण्यं शरणं च त्वामाहुर्दिव्या महर्षयः॥ १६</a-v></p>
<p id="6.105.17"><a-v>सहस्रशृङ्गो वेदात्मा शतजिह्वो महर्षभः।</a-v><a-v>त्वं यज्ञस्त्वं वषट्कारस्त्वमोंकारः परंतप॥ १७</a-v></p>
<p id="6.105.18"><a-v>प्रभवं निधनं वा ते न विदुः को भवानिति।</a-v><a-v>दृश्यसे सर्वभूतेषु ब्राह्मणेषु च गोषु च॥ १८</a-v></p>
<p id="6.105.19"><a-v>दिक्षु सर्वासु गगने पर्वतेषु वनेषु च।</a-v><a-v>सहस्रचरणः श्रीमाञ्शतशीर्षः सहस्रधृक्॥ १९</a-v></p>
<p id="6.105.20"><a-v>त्वं धारयसि भूतानि वसुधां च सपर्वताम्।</a-v><a-v>अन्ते पृथिव्याः सलिले दृश्यसे त्वं महोरगः॥ २०</a-v></p>
<p id="6.105.21"><a-v>त्रीँल्लोकान्धारयन्राम देवगन्धर्वदानवान्।</a-v><a-v>अहं ते हृदयं राम जिह्वा देवी सरस्वती॥ २१</a-v></p>
<p id="6.105.22"><a-v>देवा गात्रेषु लोमानि निर्मिता ब्रह्मणा प्रभो।</a-v><a-v>निमेषस्तेऽभवद्रात्रिरुन्मेषस्तेऽभवद्दिवा॥ २२</a-v></p>
<p id="6.105.23"><a-v>संस्कारास्तेऽभवन्वेदा न तदस्ति त्वया विना।</a-v><a-v>जगत्सर्वं शरीरं ते स्थैर्यं ते वसुधातलम्॥ २३</a-v></p>
<p id="6.105.24"><a-v>अग्निः कोपः प्रसादस्ते सोमः श्रीवत्सलक्षण।</a-v><a-v>त्वया लोकास्त्रयः क्रान्ताः पुराणे विक्रमैस्त्रिभिः॥ २४</a-v></p>
<p id="6.105.25"><a-v>महेन्द्रश्च कृतो राजा बलिं बद्ध्वा महासुरम्।</a-v><a-v>सीता लक्ष्मीर्भवान्विष्णुर्देवः कृष्णः प्रजापतिः॥ २५</a-v></p>
<p id="6.105.26"><a-v>वधार्थं रावणस्येह प्रविष्टो मानुषीं तनुम्।</a-v><a-v>तदिदं नः कृतं कार्यं त्वया धर्मभृतां वर॥ २६</a-v></p>
<p id="6.105.27"><a-v>निहतो रावणो राम प्रहृष्टो दिवमाक्रम।</a-v><a-v>अमोघं बलवीर्यं ते अमोघस्ते पराक्रमः॥ २७</a-v></p>
<p id="6.105.28"><a-v>अमोघास्ते भविष्यन्ति भक्तिमन्तश्च ये नराः।</a-v><a-v>ये त्वां देवं ध्रुवं भक्ताः पुराणं पुरुषोत्तमम्॥ २८</a-v></p>
<p id="6.105.29"><a-v>ये नराः कीर्तयिष्यन्ति नास्ति तेषां पराभवः॥ २९</a-v></p>
<p><a-v>इति श्रीरामायणे युद्धकाण्डे पञ्चाधिकशततमः सर्गः ॥ १०५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
