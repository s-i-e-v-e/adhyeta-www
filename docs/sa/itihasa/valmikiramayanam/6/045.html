<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/045.sxml"><a-title>वाल्मीकिरामायणम् युद्धकाण्डम् ४५ सर्गः</a-title><a-meta>
<p>Unique Words: 354</p>
</a-meta><hr><a-sec><p id="6.45.1"><a-v>अकम्पनवधं श्रुत्वा क्रुद्धो वै राक्षसेश्वरः।</a-v><a-v>किंचिद्दीनमुखश्चापि सचिवांस्तानुदैक्षत॥ १</a-v></p>
<p id="6.45.2"><a-v>स तु ध्यात्वा मुहूर्तं तु मन्त्रिभिः संविचार्य च।</a-v><a-v>पुरीं परिययौ लङ्कां सर्वान्गुल्मानवेक्षितुम्॥ २</a-v></p>
<p id="6.45.3"><a-v>तां राक्षसगणैर्गुप्तां गुल्मैर्बहुभिरावृताम्।</a-v><a-v>ददर्श नगरीं लङ्कां पताकाध्वजमालिनीम्॥ ३</a-v></p>
<p id="6.45.4"><a-v>रुद्धां तु नगरीं दृष्ट्वा रावणो राक्षसेश्वरः।</a-v><a-v>उवाचामर्षितः काले प्रहस्तं युद्धकोविदम्॥ ४</a-v></p>
<p id="6.45.5"><a-v>पुरस्योपनिविष्टस्य सहसा पीडितस्य च।</a-v><a-v>नान्यं युद्धात्प्रपश्यामि मोक्षं युद्धविशारद॥ ५</a-v></p>
<p id="6.45.6"><a-v>अहं वा कुम्भकर्णो वा त्वं वा सेनापतिर्मम।</a-v><a-v>इन्द्रजिद्वा निकुम्भो वा वहेयुर्भारमीदृशम्॥ ६</a-v></p>
<p id="6.45.7"><a-v>स त्वं बलमितः शीघ्रमादाय परिगृह्य च।</a-v><a-v>विजयायाभिनिर्याहि यत्र सर्वे वनौकसः॥ ७</a-v></p>
<p id="6.45.8"><a-v>निर्याणादेव ते नूनं चपला हरिवाहिनी।</a-v><a-v>नर्दतां राक्षसेन्द्राणां श्रुत्वा नादं द्रविष्यति॥ ८</a-v></p>
<p id="6.45.9"><a-v>चपला ह्यविनीताश्च चलचित्ताश्च वानराः।</a-v><a-v>न सहिष्यन्ति ते नादं सिंहनादमिव द्विपाः॥ ९</a-v></p>
<p id="6.45.10"><a-v>विद्रुते च बले तस्मिन्रामः सौमित्रिणा सह।</a-v><a-v>अवशस्ते निरालम्बः प्रहस्तवशमेष्यति॥ १०</a-v></p>
<p id="6.45.11"><a-v>आपत्संशयिता श्रेयो नात्र निःसंशयीकृता।</a-v><a-v>प्रतिलोमानुलोमं वा यद्वा नो मन्यसे हितम्॥ ११</a-v></p>
<p id="6.45.12"><a-v>रावणेनैवमुक्तस्तु प्रहस्तो वाहिनीपतिः।</a-v><a-v>राक्षसेन्द्रमुवाचेदमसुरेन्द्रमिवोशना॥ १२</a-v></p>
<p id="6.45.13"><a-v>राजन्मन्त्रितपूर्वं नः कुशलैः सह मन्त्रिभिः।</a-v><a-v>विवादश्चापि नो वृत्तः समवेक्ष्य परस्परम्॥ १३</a-v></p>
<p id="6.45.14"><a-v>प्रदानेन तु सीतायाः श्रेयो व्यवसितं मया।</a-v><a-v>अप्रदाने पुनर्युद्धं दृष्टमेतत्तथैव नः॥ १४</a-v></p>
<p id="6.45.15"><a-v>सोऽहं दानैश्च मानैश्च सततं पूजितस्त्वया।</a-v><a-v>सान्त्वैश्च विविधैः काले किं न कुर्यां प्रियं तव॥ १५</a-v></p>
<p id="6.45.16"><a-v>न हि मे जीवितं रक्ष्यं पुत्रदारधनानि वा।</a-v><a-v>त्वं पश्य मां जुहूषन्तं त्वदर्थे जीवितं युधि॥ १६</a-v></p>
<p id="6.45.17"><a-v>एवमुक्त्वा तु भर्तारं रावणं वाहिनीपतिः।</a-v><a-v>समानयत मे शीघ्रं राक्षसानां महद्बलम्॥ १७</a-v></p>
<p id="6.45.18"><a-v>मद्बाणाशनिवेगेन हतानां तु रणाजिरे।</a-v><a-v>अद्य तृप्यन्तु मांसेन पक्षिणः काननौकसाम्॥ १८</a-v></p>
<p id="6.45.19"><a-v>इत्युक्तास्ते प्रहस्तेन बलाध्यक्षाः कृतत्वराः।</a-v><a-v>बलमुद्योजयामासुस्तस्मिन्राक्षसमन्दिरे॥ १९</a-v></p>
<p id="6.45.20"><a-v>सा बभूव मुहूर्तेन तिग्मनानाविधायुधैः।</a-v><a-v>लङ्का राक्षसवीरैस्तैर्गजैरिव समाकुला॥ २०</a-v></p>
<p id="6.45.21"><a-v>हुताशनं तर्पयतां ब्राह्मणांश्च नमस्यताम्।</a-v><a-v>आज्यगन्धप्रतिवहः सुरभिर्मारुतो ववौ॥ २१</a-v></p>
<p id="6.45.22"><a-v>स्रजश्च विविधाकारा जगृहुस्त्वभिमन्त्रिताः।</a-v><a-v>संग्रामसज्जाः संहृष्टा धारयन्राक्षसास्तदा॥ २२</a-v></p>
<p id="6.45.23"><a-v>सधनुष्काः कवचिनो वेगादाप्लुत्य राक्षसाः।</a-v><a-v>रावणं प्रेक्ष्य राजानं प्रहस्तं पर्यवारयन्॥ २३</a-v></p>
<p id="6.45.24"><a-v>अथामन्त्र्य च राजानं भेरीमाहत्य भैरवाम्।</a-v><a-v>आरुरोह रथं दिव्यं प्रहस्तः सज्जकल्पितम्॥ २४</a-v></p>
<p id="6.45.25"><a-v>हयैर्महाजवैर्युक्तं सम्यक्सूतसुसंयुतम्।</a-v><a-v>महाजलदनिर्घोषं साक्षाच्चन्द्रार्कभास्वरम्॥ २५</a-v></p>
<p id="6.45.26"><a-v>उरगध्वजदुर्धर्षं सुवरूथं स्वपस्करम्।</a-v><a-v>सुवर्णजालसंयुक्तं प्रहसन्तमिव श्रिया॥ २६</a-v></p>
<p id="6.45.27"><a-v>ततस्तं रथमास्थाय रावणार्पितशासनः।</a-v><a-v>लङ्काया निर्ययौ तूर्णं बलेन महता वृतः॥ २७</a-v></p>
<p id="6.45.28"><a-v>ततो दुंदुभिनिर्घोषः पर्जन्यनिनदोपमः।</a-v><a-v>शुश्रुवे शङ्खशब्दश्च प्रयाते वाहिनीपतौ॥ २८</a-v></p>
<p id="6.45.29"><a-v>निनदन्तः स्वरान्घोरान्राक्षसा जग्मुरग्रतः।</a-v><a-v>भीमरूपा महाकायाः प्रहस्तस्य पुरःसराः॥ २९</a-v></p>
<p id="6.45.30"><a-v>व्यूढेनैव सुघोरेण पूर्वद्वारात्स निर्ययौ।</a-v><a-v>गजयूथनिकाशेन बलेन महता वृतः॥ ३०</a-v></p>
<p id="6.45.31"><a-v>सागरप्रतिमौघेन वृतस्तेन बलेन सः।</a-v><a-v>प्रहस्तो निर्ययौ तूर्णं क्रुद्धः कालान्तकोपमः॥ ३१</a-v></p>
<p id="6.45.32"><a-v>तस्य निर्याण घोषेण राक्षसानां च नर्दताम्।</a-v><a-v>लङ्कायां सर्वभूतानि विनेदुर्विकृतैः स्वरैः॥ ३२</a-v></p>
<p id="6.45.33"><a-v>व्यभ्रमाकाशमाविश्य मांसशोणितभोजनाः।</a-v><a-v>मण्डलान्यपसव्यानि खगाश्चक्रू रथं प्रति॥ ३३</a-v></p>
<p id="6.45.34"><a-v>वमन्त्यः पावकज्वालाः शिवा घोरा ववाशिरे॥ ३४</a-v></p>
<p id="6.45.35"><a-v>अन्तरिक्षात्पपातोल्का वायुश्च परुषो ववौ।</a-v><a-v>अन्योन्यमभिसंरब्धा ग्रहाश्च न चकाशिरे॥ ३५</a-v></p>
<p id="6.45.36"><a-v>ववर्षू रुधिरं चास्य सिषिचुश्च पुरःसरान्।</a-v><a-v>केतुमूर्धनि गृध्रोऽस्य विलीनो दक्षिणामुखः॥ ३६</a-v></p>
<p id="6.45.37"><a-v>सारथेर्बहुशश्चास्य संग्राममवगाहतः।</a-v><a-v>प्रतोदो न्यपतद्धस्तात्सूतस्य हयसादिनः॥ ३७</a-v></p>
<p id="6.45.38"><a-v>निर्याण श्रीश्च यास्यासीद्भास्वरा च सुदुर्लभा।</a-v><a-v>सा ननाश मुहूर्तेन समे च स्खलिता हयाः॥ ३८</a-v></p>
<p id="6.45.39"><a-v>प्रहस्तं त्वभिनिर्यान्तं प्रख्यात बलपौरुषम्।</a-v><a-v>युधि नानाप्रहरणा कपिसेनाभ्यवर्तत॥ ३९</a-v></p>
<p id="6.45.40"><a-v>अथ घोषः सुतुमुलो हरीणां समजायत।</a-v><a-v>वृक्षानारुजतां चैव गुर्वीश्चागृह्णतां शिलाः॥ ४०</a-v></p>
<p id="6.45.41"><a-v>उभे प्रमुदिते सैन्ये रक्षोगणवनौकसाम्।</a-v><a-v>वेगितानां समर्थानामन्योन्यवधकाङ्क्षिणाम्।</a-v><a-v>परस्परं चाह्वयतां निनादः श्रूयते महान्॥ ४१</a-v></p>
<p id="6.45.42"><a-v>ततः प्रहस्तः कपिराजवाहिनी मभिप्रतस्थे विजयाय दुर्मतिः।</a-v><a-v>विवृद्धवेगां च विवेश तां चमूं यथा मुमूर्षुः शलभो विभावसुम्॥ ४२</a-v></p>
<p><a-v>इति श्रीरामायणे युद्धकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
