<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/019.sxml"><a-title>वाल्मीकिरामायणम् युद्धकाण्डम् १९ सर्गः</a-title><a-meta>
<p>Unique Words: 320</p>
</a-meta><hr><a-sec><p id="6.19.1"><a-v>सारणस्य वचः श्रुत्वा रावणं राक्षसाधिपम्।</a-v><a-v>बलमालोकयन्सर्वं शुको वाक्यमथाब्रवीत्॥ १</a-v></p>
<p id="6.19.2"><a-v>स्थितान्पश्यसि यानेतान्मत्तानिव महाद्विपान्।</a-v><a-v>न्यग्रोधानिव गाङ्गेयान्सालान्हैमवतीनिव॥ २</a-v></p>
<p id="6.19.3"><a-v>एते दुष्प्रसहा राजन्बलिनः कामरूपिणः।</a-v><a-v>दैत्यदानवसंकाशा युद्धे देवपराक्रमाः॥ ३</a-v></p>
<p id="6.19.4"><a-v>एषां कोटिसहस्राणि नव पञ्चच सप्त च।</a-v><a-v>तथा शङ्खसहस्राणि तथा वृन्दशतानि च॥ ४</a-v></p>
<p id="6.19.5"><a-v>एते सुग्रीवसचिवाः किष्किन्धानिलयाः सदा।</a-v><a-v>हरयो देवगन्धर्वैरुत्पन्नाः कामरूपिणः॥ ५</a-v></p>
<p id="6.19.6"><a-v>यौ तौ पश्यसि तिष्ठन्तौ कुमारौ देवरूपिणौ।</a-v><a-v>मैन्दश्च द्विविदश्चोभौ ताभ्यां नास्ति समो युधि॥ ६</a-v></p>
<p id="6.19.7"><a-v>ब्रह्मणा समनुज्ञातावमृतप्राशिनावुभौ।</a-v><a-v>आशंसेते युधा लङ्कामेतौ मर्दितुमोजसा॥ ७</a-v></p>
<p id="6.19.8"><a-v>यावेतावेतयोः पार्श्वे स्थितौ पर्वतसंनिभौ।</a-v><a-v>सुमुखो विमुखश्चैव मृत्युपुत्रौ पितुः समौ॥ ८</a-v></p>
<p id="6.19.9"><a-v>यं तु पश्यसि तिष्ठन्तं प्रभिन्नमिव कुञ्जरम्।</a-v><a-v>यो बलात्क्षोभयेत्क्रुद्धः समुद्रमपि वानरः॥ ९</a-v></p>
<p id="6.19.10"><a-v>एषोऽभिगन्ता लङ्काया वैदेह्यास्तव च प्रभो।</a-v><a-v>एनं पश्य पुरा दृष्टं वानरं पुनरागतम्॥ १०</a-v></p>
<p id="6.19.11"><a-v>ज्येष्ठः केसरिणः पुत्रो वातात्मज इति श्रुतः।</a-v><a-v>हनूमानिति विख्यातो लङ्घितो येन सागरः॥ ११</a-v></p>
<p id="6.19.12"><a-v>कामरूपी हरिश्रेष्ठो बलरूपसमन्वितः।</a-v><a-v>अनिवार्यगतिश्चैव यथा सततगः प्रभुः॥ १२</a-v></p>
<p id="6.19.13"><a-v>उद्यन्तं भास्करं दृष्ट्वा बालः किल पिपासितः।</a-v><a-v>त्रियोजनसहस्रं तु अध्वानमवतीर्य हि॥ १३</a-v></p>
<p id="6.19.14"><a-v>आदित्यमाहरिष्यामि न मे क्षुत्प्रतियास्यति।</a-v><a-v>इति संचिन्त्य मनसा पुरैष बलदर्पितः॥ १४</a-v></p>
<p id="6.19.15"><a-v>अनाधृष्यतमं देवमपि देवर्षिदानवैः।</a-v><a-v>अनासाद्यैव पतितो भास्करोदयने गिरौ॥ १५</a-v></p>
<p id="6.19.16"><a-v>पतितस्य कपेरस्य हनुरेका शिलातले।</a-v><a-v>किंचिद्भिन्ना दृढहनोर्हनूमानेष तेन वै॥ १६</a-v></p>
<p id="6.19.17"><a-v>सत्यमागमयोगेन ममैष विदितो हरिः।</a-v><a-v>नास्य शक्यं बलं रूपं प्रभावो वानुभाषितुम्॥ १७</a-v></p>
<p id="6.19.18"><a-v>एष आशंसते लङ्कामेको मर्दितुमोजसा।</a-v><a-v>यश्चैषोऽनन्तरः शूरः श्यामः पद्मनिभेक्षणः॥ १८</a-v></p>
<p id="6.19.19"><a-v>इक्ष्वाकूणामतिरथो लोके विख्यात पौरुषः।</a-v><a-v>यस्मिन्न चलते धर्मो यो धर्मं नातिवर्तते॥ १९</a-v></p>
<p id="6.19.20"><a-v>यो ब्राह्ममस्त्रं वेदांश्च वेद वेदविदां वरः।</a-v><a-v>यो भिन्द्याद्गगनं बाणैः पर्वतांश्चापि दारयेत्॥ २०</a-v></p>
<p id="6.19.21"><a-v>यस्य मृत्योरिव क्रोधः शक्रस्येव पराक्रमः।</a-v><a-v>स एष रामस्त्वां योद्धुं राजन्समभिवर्तते॥ २१</a-v></p>
<p id="6.19.22"><a-v>यश्चैष दक्षिणे पार्श्वे शुद्धजाम्बूनदप्रभः।</a-v><a-v>विशालवक्षास्ताम्राक्षो नीलकुञ्चितमूर्धजः॥ २२</a-v></p>
<p id="6.19.23"><a-v>एषोऽस्य लक्ष्मणो नाम भ्राता प्राणसमः प्रियः।</a-v><a-v>नये युद्धे च कुशलः सर्वशास्त्रविशारदः॥ २३</a-v></p>
<p id="6.19.24"><a-v>अमर्षी दुर्जयो जेता विक्रान्तो बुद्धिमान्बली।</a-v><a-v>रामस्य दक्षिणो बाहुर्नित्यं प्राणो बहिश्चरः॥ २४</a-v></p>
<p id="6.19.25"><a-v>न ह्येष राघवस्यार्थे जीवितं परिरक्षति।</a-v><a-v>एषैवाशंसते युद्धे निहन्तुं सर्वराक्षसान्॥ २५</a-v></p>
<p id="6.19.26"><a-v>यस्तु सव्यमसौ पक्षं रामस्याश्रित्य तिष्ठति।</a-v><a-v>रक्षोगणपरिक्षिप्तो राजा ह्येष विभीषणः॥ २६</a-v></p>
<p id="6.19.27"><a-v>श्रीमता राजराजेन लङ्कायामभिषेचितः।</a-v><a-v>त्वामेव प्रतिसंरब्धो युद्धायैषोऽभिवर्तते॥ २७</a-v></p>
<p id="6.19.28"><a-v>यं तु पश्यसि तिष्ठन्तं मध्ये गिरिमिवाचलम्।</a-v><a-v>सर्वशाखामृगेन्द्राणां भर्तारमपराजितम्॥ २८</a-v></p>
<p id="6.19.29"><a-v>तेजसा यशसा बुद्ध्या ज्ञानेनाभिजनेन च।</a-v><a-v>यः कपीनति बभ्राज हिमवानिव पर्वतान्॥ २९</a-v></p>
<p id="6.19.30"><a-v>किष्किन्धां यः समध्यास्ते गुहां सगहनद्रुमाम्।</a-v><a-v>दुर्गां पर्वतदुर्गस्थां प्रधानैः सह यूथपैः॥ ३०</a-v></p>
<p id="6.19.31"><a-v>यस्यैषा काञ्चनी माला शोभते शतपुष्करा।</a-v><a-v>कान्ता देवमनुष्याणां यस्यां लक्ष्मीः प्रतिष्ठिता॥ ३१</a-v></p>
<p id="6.19.32"><a-v>एतां च मालां तारां च कपिराज्यं च शाश्वतम्।</a-v><a-v>सुग्रीवो वालिनं हत्वा रामेण प्रतिपादितः॥ ३२</a-v></p>
<p id="6.19.33"><a-v>एवं कोटिसहस्रेण शङ्कूनां च शतेन च।</a-v><a-v>सुग्रीवो वानरेन्द्रस्त्वां युद्धार्थमभिवर्तते॥ ३३</a-v></p>
<p id="6.19.34"><a-v>इमां महाराजसमीक्ष्य वाहिनी</a-v><a-v>मुपस्थितां प्रज्वलितग्रहोपमाम्।</a-v><a-v>ततः प्रयत्नः परमो विधीयतां</a-v><a-v>यथा जयः स्यान्न परैः पराजयः॥ ३४</a-v></p>
<p><a-v>इति श्रीरामायणे युद्धकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
