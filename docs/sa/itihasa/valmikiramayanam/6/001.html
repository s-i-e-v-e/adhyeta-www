<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/001.sxml"><a-title>वाल्मीकिरामायणम् युद्धकाण्डम् १ सर्गः</a-title><a-meta>
<p>Unique Words: 155</p>
</a-meta><hr><a-sec><p id="6.1.1"><a-v>श्रुत्वा हनुमतो वाक्यं यथावदभिभाषितम्।</a-v><a-v>रामः प्रीतिसमायुक्तो वाक्यमुत्तरमब्रवीत्॥ १</a-v></p>
<p id="6.1.2"><a-v>कृतं हनुमता कार्यं सुमहद्भुवि दुष्करम्।</a-v><a-v>मनसापि यदन्येन न शक्यं धरणीतले॥ २</a-v></p>
<p id="6.1.3"><a-v>न हि तं परिपश्यामि यस्तरेत महार्णवम्।</a-v><a-v>अन्यत्र गरुणाद्वायोरन्यत्र च हनूमतः॥ ३</a-v></p>
<p id="6.1.4"><a-v>देवदानवयक्षाणां गन्धर्वोरगरक्षसाम्।</a-v><a-v>अप्रधृष्यां पुरीं लङ्कां रावणेन सुरक्षिताम्॥ ४</a-v></p>
<p id="6.1.5"><a-v>प्रविष्टः सत्त्वमाश्रित्य जीवन्को नाम निष्क्रमेत्।</a-v><a-v>को विशेत्सुदुराधर्षां राक्षसैश्च सुरक्षिताम्।</a-v><a-v>यो वीर्यबलसंपन्नो न समः स्याद्धनूमतः॥ ५</a-v></p>
<p id="6.1.6"><a-v>भृत्यकार्यं हनुमता सुग्रीवस्य कृतं महत्।</a-v><a-v>एवं विधाय स्वबलं सदृशं विक्रमस्य च॥ ६</a-v></p>
<p id="6.1.7"><a-v>यो हि भृत्यो नियुक्तः सन्भर्त्रा कर्मणि दुष्करे।</a-v><a-v>कुर्यात्तदनुरागेण तमाहुः पुरुषोत्तमम्॥ ७</a-v></p>
<p id="6.1.8"><a-v>नियुक्तो नृपतेः कार्यं न कुर्याद्यः समाहितः।</a-v><a-v>भृत्यो युक्तः समर्थश्च तमाहुः पुरुषाधमम्॥ ८</a-v></p>
<p id="6.1.9"><a-v>तन्नियोगे नियुक्तेन कृतं कृत्यं हनूमता।</a-v><a-v>न चात्मा लघुतां नीतः सुग्रीवश्चापि तोषितः॥ ९</a-v></p>
<p id="6.1.10"><a-v>अहं च रघुवंशश्च लक्ष्मणश्च महाबलः।</a-v><a-v>वैदेह्या दर्शनेनाद्य धर्मतः परिरक्षिताः॥ १०</a-v></p>
<p id="6.1.11"><a-v>इदं तु मम दीनस्या मनो भूयः प्रकर्षति।</a-v><a-v>यदिहास्य प्रियाख्यातुर्न कुर्मि सदृशं प्रियम्॥ ११</a-v></p>
<p id="6.1.12"><a-v>एष सर्वस्वभूतस्तु परिष्वङ्गो हनूमतः।</a-v><a-v>मया कालमिमं प्राप्य दत्तस्तस्य महात्मनः॥ १२</a-v></p>
<p id="6.1.13"><a-v>सर्वथा सुकृतं तावत्सीतायाः परिमार्गणम्।</a-v><a-v>सागरं तु समासाद्य पुनर्नष्टं मनो मम॥ १३</a-v></p>
<p id="6.1.14"><a-v>कथं नाम समुद्रस्य दुष्पारस्य महाम्भसः।</a-v><a-v>हरयो दक्षिणं पारं गमिष्यन्ति समाहिताः॥ १४</a-v></p>
<p id="6.1.15"><a-v>यद्यप्येष तु वृत्तान्तो वैदेह्या गदितो मम।</a-v><a-v>समुद्रपारगमने हरीणां किमिवोत्तरम्॥ १५</a-v></p>
<p id="6.1.16"><a-v>इत्युक्त्वा शोकसंभ्रान्तो रामः शत्रुनिबर्हणः।</a-v><a-v>हनूमन्तं महाबाहुस्ततो ध्यानमुपागमत्॥ १६</a-v></p>
<p><a-v>इति श्रीरामायणे युद्धकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
