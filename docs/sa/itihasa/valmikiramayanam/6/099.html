<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/099.sxml"><a-title>वाल्मीकिरामायणम् युद्धकाण्डम् ९९ सर्गः</a-title><a-meta>
<p>Unique Words: 407</p>
</a-meta><hr><a-sec><p id="6.99.1"><a-v>तासां विलपमानानां तथा राक्षसयोषिताम्।</a-v><a-v>ज्येष्ठा पत्नी प्रिया दीना भर्तारं समुदैक्षत॥ १</a-v></p>
<p id="6.99.2"><a-v>दशग्रीवं हतं दृष्ट्वा रामेणाचिन्त्यकर्मणा।</a-v><a-v>पतिं मन्दोदरी तत्र कृपणा पर्यदेवयत्॥ २</a-v></p>
<p id="6.99.3"><a-v>ननु नाम महाबाहो तव वैश्रवणानुज।</a-v><a-v>क्रुद्धस्य प्रमुखे स्थातुं त्रस्यत्यपि पुरंदरः॥ ३</a-v></p>
<p id="6.99.4"><a-v>ऋषयश्च महीदेवा गन्धर्वाश्च यशस्विनः।</a-v><a-v>ननु नाम तवोद्वेगाच्चारणाश्च दिशो गताः॥ ४</a-v></p>
<p id="6.99.5"><a-v>स त्वं मानुषमात्रेण रामेण युधि निर्जितः।</a-v><a-v>न व्यपत्रपसे राजन्किमिदं राक्षसर्षभ॥ ५</a-v></p>
<p id="6.99.6"><a-v>कथं त्रैलोक्यमाक्रम्य श्रिया वीर्येण चान्वितम्।</a-v><a-v>अविषह्यं जघान त्वां मानुषो वनगोचरः॥ ६</a-v></p>
<p id="6.99.7"><a-v>मानुषाणामविषये चरतः कामरूपिणः।</a-v><a-v>विनाशस्तव रामेण संयुगे नोपपद्यते॥ ७</a-v></p>
<p id="6.99.8"><a-v>न चैतत्कर्म रामस्य श्रद्दधामि चमूमुखे।</a-v><a-v>सर्वतः समुपेतस्य तव तेनाभिमर्शनम्॥ ८</a-v></p>
<p id="6.99.9"><a-v>इन्द्रियाणि पुरा जित्वा जितं त्रिभुवणं त्वया।</a-v><a-v>स्मरद्भिरिव तद्वैरमिन्द्रियैरेव निर्जितः॥ ९</a-v></p>
<p id="6.99.10"><a-v>अथ वा रामरूपेण वासवः स्वयमागतः।</a-v><a-v>मायां तव विनाशाय विधायाप्रतितर्किताम्॥ १०</a-v></p>
<p id="6.99.11"><a-v>यदैव हि जनस्थाने राक्षसैर्बहुभिर्वृतः।</a-v><a-v>खरस्तव हतो भ्राता तदैवासौ न मानुषः॥ ११</a-v></p>
<p id="6.99.12"><a-v>यदैव नगरीं लङ्कां दुष्प्रवेषां सुरैरपि।</a-v><a-v>प्रविष्टो हनुमान्वीर्यात्तदैव व्यथिता वयम्॥ १२</a-v></p>
<p id="6.99.13"><a-v>क्रियतामविरोधश्च राघवेणेति यन्मया।</a-v><a-v>उच्यमानो न गृह्णासि तस्येयं व्युष्टिरागता॥ १३</a-v></p>
<p id="6.99.14"><a-v>अकस्माच्चाभिकामोऽसि सीतां राक्षसपुंगव।</a-v><a-v>ऐश्वर्यस्य विनाशाय देहस्य स्वजनस्य च॥ १४</a-v></p>
<p id="6.99.15"><a-v>अरुन्धत्या विशिष्टां तां रोहिण्याश्चापि दुर्मते।</a-v><a-v>सीतां धर्षयता मान्यां त्वया ह्यसदृशं कृतम्॥ १५</a-v></p>
<p id="6.99.16"><a-v>न कुलेन न रूपेण न दाक्षिण्येन मैथिली।</a-v><a-v>मयाधिका वा तुल्या वा त्वं तु मोहान्न बुध्यसे॥ १६</a-v></p>
<p id="6.99.17"><a-v>सर्वथा सर्वभूतानां नास्ति मृत्युरलक्षणः।</a-v><a-v>तव तावदयं मृत्युर्मैथिलीकृतलक्षणः॥ १७</a-v></p>
<p id="6.99.18"><a-v>मैथिली सह रामेण विशोका विहरिष्यति।</a-v><a-v>अल्पपुण्या त्वहं घोरे पतिता शोकसागरे॥ १८</a-v></p>
<p id="6.99.19"><a-v>कैलासे मन्दरे मेरौ तथा चैत्ररथे वने।</a-v><a-v>देवोद्यानेषु सर्वेषु विहृत्य सहिता त्वया॥ १९</a-v></p>
<p id="6.99.20"><a-v>विमानेनानुरूपेण या याम्यतुलया श्रिया।</a-v><a-v>पश्यन्ती विविधान्देशांस्तांस्तांश्चित्रस्रगम्बरा।</a-v><a-v>भ्रंशिता कामभोगेभ्यः सास्मि वीरवधात्तव॥ २०</a-v></p>
<p id="6.99.21"><a-v>सत्यवाक्स महाभागो देवरो मे यदब्रवीत्।</a-v><a-v>अयं राक्षसमुख्यानां विनाशः पर्युपस्थितः॥ २१</a-v></p>
<p id="6.99.22"><a-v>कामक्रोधसमुत्थेन व्यसनेन प्रसङ्गिना।</a-v><a-v>त्वया कृतमिदं सर्वमनाथं रक्षसां कुलम्॥ २२</a-v></p>
<p id="6.99.23"><a-v>न हि त्वं शोचितव्यो मे प्रख्यातबलपौरुषः।</a-v><a-v>स्त्रीस्वभावात्तु मे बुद्धिः कारुण्ये परिवर्तते॥ २३</a-v></p>
<p id="6.99.24"><a-v>सुकृतं दुष्कृतं च त्वं गृहीत्वा स्वां गतिं गतः।</a-v><a-v>आत्मानमनुशोचामि त्वद्वियोगेन दुःखिताम्॥ २४</a-v></p>
<p id="6.99.25"><a-v>नीलजीमूतसंकाशः पीताम्बरशुभाङ्गदः।</a-v><a-v>सर्वगात्राणि विक्षिप्य किं शेषे रुधिराप्लुतः।</a-v><a-v>प्रसुप्त इव शोकार्तां किं मां न प्रतिभाषसे॥ २५</a-v></p>
<p id="6.99.26"><a-v>महावीर्यस्य दक्षस्य संयुगेष्वपलायिनः।</a-v><a-v>यातुधानस्य दौहित्रीं किं त्वं मां नाभ्युदीक्षसे॥ २६</a-v></p>
<p id="6.99.27"><a-v>येन सूदयसे शत्रून्समरे सूर्यवर्चसा।</a-v><a-v>वज्रो वज्रधरस्येव सोऽयं ते सततार्चितः॥ २७</a-v></p>
<p id="6.99.28"><a-v>रणे शत्रुप्रहरणो हेमजालपरिष्कृतः।</a-v><a-v>परिघो व्यवकीर्णस्ते बाणैश्छिन्नः सहस्रधा॥ २८</a-v></p>
<p id="6.99.29"><a-v>धिगस्तु हृदयं यस्या ममेदं न सहस्रधा।</a-v><a-v>त्वयि पञ्चत्वमापन्ने फलते शोकपीडितम्॥ २९</a-v></p>
<p id="6.99.30"><a-v>एतस्मिन्नन्तरे रामो विभीषणमुवाच ह।</a-v><a-v>संस्कारः क्रियतां भ्रातुः स्त्रियश्चैता निवर्तय॥ ३०</a-v></p>
<p id="6.99.31"><a-v>तं प्रश्रितस्ततो रामं श्रुतवाक्यो विभीषणः।</a-v><a-v>विमृश्य बुद्ध्या धर्मज्ञो धर्मार्थसहितं वचः।</a-v><a-v>रामस्यैवानुवृत्त्यर्थमुत्तरं प्रत्यभाषत॥ ३१</a-v></p>
<p id="6.99.32"><a-v>त्यक्तधर्मव्रतं क्रूरं नृशंसमनृतं तथा।</a-v><a-v>नाहमर्होऽस्मि संस्कर्तुं परदाराभिमर्शकम्॥ ३२</a-v></p>
<p id="6.99.33"><a-v>भ्रातृरूपो हि मे शत्रुरेष सर्वाहिते रतः।</a-v><a-v>रावणो नार्हते पूजां पूज्योऽपि गुरुगौरवात्॥ ३३</a-v></p>
<p id="6.99.34"><a-v>नृशंस इति मां राम वक्ष्यन्ति मनुजा भुवि।</a-v><a-v>श्रुत्वा तस्य गुणान्सर्वे वक्ष्यन्ति सुकृतं पुनः॥ ३४</a-v></p>
<p id="6.99.35"><a-v>तच्छ्रुत्वा परमप्रीतो रामो धर्मभृतां वरः।</a-v><a-v>विभीषणमुवाचेदं वाक्यज्ञो वाक्यकोविदम्॥ ३५</a-v></p>
<p id="6.99.36"><a-v>तवापि मे प्रियं कार्यं त्वत्प्रभवाच्च मे जितम्।</a-v><a-v>अवश्यं तु क्षमं वाच्यो मया त्वं राक्षसेश्वर॥ ३६</a-v></p>
<p id="6.99.37"><a-v>अधर्मानृतसंयुक्तः काममेष निशाचरः।</a-v><a-v>तेजस्वी बलवाञ्शूरः संग्रामेषु च नित्यशः॥ ३७</a-v></p>
<p id="6.99.38"><a-v>शतक्रतुमुखैर्देवैः श्रूयते न पराजितः।</a-v><a-v>महात्मा बलसंपन्नो रावणो लोकरावणः॥ ३८</a-v></p>
<p id="6.99.39"><a-v>मरणान्तानि वैराणि निर्वृत्तं नः प्रयोजनम्।</a-v><a-v>क्रियतामस्य संस्कारो ममाप्येष यथा तव॥ ३९</a-v></p>
<p id="6.99.40"><a-v>त्वत्सकाशान्महाबाहो संस्कारं विधिपूर्वकम्।</a-v><a-v>क्षिप्रमर्हति धर्मज्ञ त्वं यशोभाग्भविष्यसि॥ ४०</a-v></p>
<p id="6.99.41"><a-v>राघवस्य वचः श्रुत्वा त्वरमाणो विभीषणः।</a-v><a-v>संस्कारेणानुरूपेण योजयामास रावणम्॥ ४१</a-v></p>
<p id="6.99.42"><a-v>स ददौ पावकं तस्य विधियुक्तं विभीषणः।</a-v><a-v>ताः स्त्रियोऽनुनयामास सान्त्वमुक्त्वा पुनः पुनः॥ ४२</a-v></p>
<p id="6.99.43"><a-v>प्रविष्टासु च सर्वासु राक्षसीषु विभीषणः।</a-v><a-v>रामपार्श्वमुपागम्य तदातिष्ठद्विनीतवत्॥ ४३</a-v></p>
<p id="6.99.44"><a-v>रामोऽपि सह सैन्येन ससुग्रीवः सलक्ष्मणः।</a-v><a-v>हर्षं लेभे रिपुं हत्वा यथा वृत्रं शतक्रतुः॥ ४४</a-v></p>
<p><a-v>इति श्रीरामायणे युद्धकाण्डे नवनवतितमः सर्गः ॥ ९९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
