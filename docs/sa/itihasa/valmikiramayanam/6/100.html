<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/100.sxml"><a-title>वाल्मीकिरामायणम् युद्धकाण्डम् १०० सर्गः</a-title><a-meta>
<p>Unique Words: 202</p>
</a-meta><hr><a-sec><p id="6.100.1"><a-v>ते रावणवधं दृष्ट्वा देवगन्धर्वदानवाः।</a-v><a-v>जग्मुस्तैस्तैर्विमानैः स्वैः कथयन्तः शुभाः कथाः॥ १</a-v></p>
<p id="6.100.2"><a-v>रावणस्य वधं घोरं राघवस्य पराक्रमम्।</a-v><a-v>सुयुद्धं वानराणां च सुग्रीवस्य च मन्त्रितम्॥ २</a-v></p>
<p id="6.100.3"><a-v>अनुरागं च वीर्यं च सौमित्रेर्लक्ष्मणस्य च।</a-v><a-v>कथयन्तो महाभागा जग्मुर्हृष्टा यथागतम्॥ ३</a-v></p>
<p id="6.100.4"><a-v>राघवस्तु रथं दिव्यमिन्द्रदत्तं शिखिप्रभम्।</a-v><a-v>अनुज्ञाय महाभागो मातलिं प्रत्यपूजयत्॥ ४</a-v></p>
<p id="6.100.5"><a-v>राघवेणाभ्यनुज्ञातो मातलिः शक्रसारथिः।</a-v><a-v>दिव्यं तं रथमास्थाय दिवमेवारुरोह सः॥ ५</a-v></p>
<p id="6.100.6"><a-v>तस्मिंस्तु दिवमारूढे सुरसारथिसत्तमे।</a-v><a-v>राघवः परमप्रीतः सुग्रीवं परिषस्वजे॥ ६</a-v></p>
<p id="6.100.7"><a-v>परिष्वज्य च सुग्रीवं लक्ष्मणेनाभिवादितः।</a-v><a-v>पूज्यमानो हरिश्रेष्ठैराजगाम बलालयम्॥ ७</a-v></p>
<p id="6.100.8"><a-v>अब्रवीच्च तदा रामः समीपपरिवर्तिनम्।</a-v><a-v>सौमित्रिं सत्त्वसंपन्नं लक्ष्मणं दीप्ततेजसं॥ ८</a-v></p>
<p id="6.100.9"><a-v>विभीषणमिमं सौम्य लङ्कायामभिषेचय।</a-v><a-v>अनुरक्तं च भक्तं च मम चैवोपकारिणम्॥ ९</a-v></p>
<p id="6.100.10"><a-v>एष मे परमः कामो यदिमं रावणानुजम्।</a-v><a-v>लङ्कायां सौम्य पश्येयमभिषिक्तं विभीषणम्॥ १०</a-v></p>
<p id="6.100.11"><a-v>एवमुक्तस्तु सौमित्री राघवेण महात्मना।</a-v><a-v>तथेत्युक्त्वा तु संहृष्टः सौवर्णं घटमाददे॥ ११</a-v></p>
<p id="6.100.12"><a-v>घटेन तेन सौमित्रिरभ्यषिञ्चद्विभीषणम्।</a-v><a-v>लङ्कायां रक्षसां मध्ये राजानं रामशासनात्॥ १२</a-v></p>
<p id="6.100.13"><a-v>अभ्यषिञ्चत्स धर्मात्मा शुद्धात्मानं विभीषणम्।</a-v><a-v>तस्यामात्या जहृषिरे भक्ता ये चास्य राक्षसाः॥ १३</a-v></p>
<p id="6.100.14"><a-v>दृष्ट्वाभिषिक्तं लङ्कायां राक्षसेन्द्रं विभीषणम्।</a-v><a-v>राघवः परमां प्रीतिं जगाम सहलक्ष्मणः॥ १४</a-v></p>
<p id="6.100.15"><a-v>स तद्राज्यं महत्प्राप्य रामदत्तं विभीषणः।</a-v><a-v>प्रकृतीः सान्त्वयित्वा च ततो राममुपागमत्॥ १५</a-v></p>
<p id="6.100.16"><a-v>अक्षतान्मोदकाँल्लाजान्दिव्याः सुमनसस्तथा।</a-v><a-v>आजह्रुरथ संहृष्टाः पौरास्तस्मै निशाचराः॥ १६</a-v></p>
<p id="6.100.17"><a-v>स तान्गृहीत्वा दुर्धर्षो राघवाय न्यवेदयत्।</a-v><a-v>मङ्गल्यं मङ्गलं सर्वं लक्ष्मणाय च वीर्यवान्॥ १७</a-v></p>
<p id="6.100.18"><a-v>कृतकार्यं समृद्धार्थं दृष्ट्वा रामो विभीषणम्।</a-v><a-v>प्रतिजग्राह तत्सर्वं तस्यैव प्रियकाम्यया॥ १८</a-v></p>
<p id="6.100.19"><a-v>ततः शैलोपमं वीरं प्राञ्जलिं पार्श्वतः स्थितम्।</a-v><a-v>अब्रवीद्राघवो वाक्यं हनूमन्तं प्लवंगमम्॥ १९</a-v></p>
<p id="6.100.20"><a-v>अनुमान्य महाराजमिमं सौम्य विभीषणम्।</a-v><a-v>प्रविश्य रावणगृहं विनयेनोपसृत्य च॥ २०</a-v></p>
<p id="6.100.21"><a-v>वैदेह्या मां कुशलिनं ससुग्रीवं सलक्ष्मणम्।</a-v><a-v>आचक्ष्व जयतां श्रेष्ठ रावणं च मया हतम्॥ २१</a-v></p>
<p id="6.100.22"><a-v>प्रियमेतदुदाहृत्य मैथिल्यास्त्वं हरीश्वर।</a-v><a-v>प्रतिगृह्य च संदेशमुपावर्तितुमर्हसि॥ २२</a-v></p>
<p><a-v>इति श्रीरामायणे युद्धकाण्डे शततमः सर्गः ॥ १००</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
