<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/096.sxml"><a-title>वाल्मीकिरामायणम् युद्धकाण्डम् ९६ सर्गः</a-title><a-meta>
<p>Unique Words: 274</p>
</a-meta><hr><a-sec><p id="6.96.1"><a-v>तौ तथा युध्यमानौ तु समरे रामरावणौ।</a-v><a-v>ददृशुः सर्वभूतानि विस्मितेनान्तरात्मना॥ १</a-v></p>
<p id="6.96.2"><a-v>अर्दयन्तौ तु समरे तयोस्तौ स्यन्दनोत्तमौ।</a-v><a-v>परस्परवधे युक्तौ घोररूपौ बभूवतुः॥ २</a-v></p>
<p id="6.96.3"><a-v>मण्डलानि च वीथीश्च गतप्रत्यागतानि च।</a-v><a-v>दर्शयन्तौ बहुविधां सूतौ सारथ्यजां गतिम्॥ ३</a-v></p>
<p id="6.96.4"><a-v>अर्दयन्रावणं रामो राघवं चापि रावणः।</a-v><a-v>गतिवेगं समापन्नौ प्रवर्तन निवर्तने॥ ४</a-v></p>
<p id="6.96.5"><a-v>क्षिपतोः शरजालानि तयोस्तौ स्यन्दनोत्तमौ।</a-v><a-v>चेरतुः संयुगमहीं सासारौ जलदाविव॥ ५</a-v></p>
<p id="6.96.6"><a-v>दर्शयित्वा तदा तौ तु गतिं बहुविधां रणे।</a-v><a-v>परस्परस्याभिमुखौ पुनरेव च तस्थतुः॥ ६</a-v></p>
<p id="6.96.7"><a-v>धुरं धुरेण रथयोर्वक्त्रं वक्त्रेण वाजिनाम्।</a-v><a-v>पताकाश्च पताकाभिः समेयुः स्थितयोस्तदा॥ ७</a-v></p>
<p id="6.96.8"><a-v>रावणस्य ततो रामो धनुर्मुक्तैः शितैः शरैः।</a-v><a-v>चतुर्भिश्चतुरो दीप्तान्हयान्प्रत्यपसर्पयत्॥ ८</a-v></p>
<p id="6.96.9"><a-v>स क्रोधवशमापन्नो हयानामपसर्पणे।</a-v><a-v>मुमोच निशितान्बाणान्राघवाय निशाचरः॥ ९</a-v></p>
<p id="6.96.10"><a-v>सोऽतिविद्धो बलवता दशग्रीवेण राघवः।</a-v><a-v>जगाम न विकारं च न चापि व्यथितोऽभवत्॥ १०</a-v></p>
<p id="6.96.11"><a-v>चिक्षेप च पुनर्बाणान्वज्रपातसमस्वनान्।</a-v><a-v>सारथिं वज्रहस्तस्य समुद्दिश्य निशाचरः॥ ११</a-v></p>
<p id="6.96.12"><a-v>मातलेस्तु महावेगाः शरीरे पतिताः शराः।</a-v><a-v>न सूक्ष्ममपि संमोहं व्यथां वा प्रददुर्युधि॥ १२</a-v></p>
<p id="6.96.13"><a-v>तया धर्षणया क्रोद्धो मातलेर्न तथात्मनः।</a-v><a-v>चकार शरजालेन राघवो विमुखं रिपुम्॥ १३</a-v></p>
<p id="6.96.14"><a-v>विंशतिं त्रिंशतं षष्टिं शतशोऽथ सहस्रशः।</a-v><a-v>मुमोच राघवो वीरः सायकान्स्यन्दने रिपोः॥ १४</a-v></p>
<p id="6.96.15"><a-v>गदानां मुसलानां च परिघाणां च निस्वनैः।</a-v><a-v>शराणां पुङ्खवातैश्च क्षुभिताः सप्तसागराः॥ १५</a-v></p>
<p id="6.96.16"><a-v>क्षुब्धानां सागराणां च पातालतलवासिनः।</a-v><a-v>व्यथिताः पन्नगाः सर्वे दानवाश्च सहस्रशः॥ १६</a-v></p>
<p id="6.96.17"><a-v>चकम्पे मेदिनी कृत्स्ना सशैलवनकानना।</a-v><a-v>भास्करो निष्प्रभश्चाभून्न ववौ चापि मारुतः॥ १७</a-v></p>
<p id="6.96.18"><a-v>ततो देवाः सगन्धर्वाः सिद्धाश्च परमर्षयः।</a-v><a-v>चिन्तामापेदिरे सर्वे सकिंनरमहोरगाः॥ १८</a-v></p>
<p id="6.96.19"><a-v>स्वस्ति गोब्राह्मणेभ्योऽस्तु लोकास्तिष्ठन्तु शाश्वताः।</a-v><a-v>जयतां राघवः संख्ये रावणं राक्षसेश्वरम्॥ १९</a-v></p>
<p id="6.96.20"><a-v>ततः क्रुद्धो महाबाहू रघूणां कीर्तिवर्धनः।</a-v><a-v>संधाय धनुषा रामः क्षुरमाशीविषोपमम्।</a-v><a-v>रावणस्य शिरोऽच्छिन्दच्छ्रीमज्ज्वलितकुण्डलम्॥ २०</a-v></p>
<p id="6.96.21"><a-v>तच्छिरः पतितं भूमौ दृष्टं लोकैस्त्रिभिस्तदा।</a-v><a-v>तस्यैव सदृशं चान्यद्रावणस्योत्थितं शिरः॥ २१</a-v></p>
<p id="6.96.22"><a-v>तत्क्षिप्रं क्षिप्रहस्तेन रामेण क्षिप्रकारिणा।</a-v><a-v>द्वितीयं रावणशिरश्छिन्नं संयति सायकैः॥ २२</a-v></p>
<p id="6.96.23"><a-v>छिन्नमात्रं च तच्छीर्षं पुनरन्यत्स्म दृश्यते।</a-v><a-v>तदप्यशनिसंकाशैश्छिन्नं रामेण सायकैः॥ २३</a-v></p>
<p id="6.96.24"><a-v>एवमेव शतं छिन्नं शिरसां तुल्यवर्चसाम्।</a-v><a-v>न चैव रावणस्यान्तो दृश्यते जीवितक्षये॥ २४</a-v></p>
<p id="6.96.25"><a-v>ततः सर्वास्त्रविद्वीरः कौसल्यानन्दिवर्धनः।</a-v><a-v>मार्गणैर्बहुभिर्युक्तश्चिन्तयामास राघवः॥ २५</a-v></p>
<p id="6.96.26"><a-v>मारीचो निहतो यैस्तु खरो यैस्तु सुदूषणः।</a-v><a-v>क्रञ्चारण्ये विराधस्तु कबन्धो दण्डका वने॥ २६</a-v></p>
<p id="6.96.27"><a-v>त इमे सायकाः सर्वे युद्धे प्रत्ययिका मम।</a-v><a-v>किं नु तत्कारणं येन रावणे मन्दतेजसः॥ २७</a-v></p>
<p id="6.96.28"><a-v>इति चिन्तापरश्चासीदप्रमत्तश्च संयुगे।</a-v><a-v>ववर्ष शरवर्षाणि राघवो रावणोरसि॥ २८</a-v></p>
<p id="6.96.29"><a-v>रावणोऽपि ततः क्रुद्धो रथस्थो राक्षसेश्वरः।</a-v><a-v>गदामुसलवर्षेण रामं प्रत्यर्दयद्रणे॥ २९</a-v></p>
<p id="6.96.30"><a-v>देवदानवयक्षाणां पिशाचोरगरक्षसाम्।</a-v><a-v>पश्यतां तन्महद्युद्धं सर्वरात्रमवर्तत॥ ३०</a-v></p>
<p id="6.96.31"><a-v>नैव रत्रिं न दिवसं न मुहूर्तं न चक्षणम्।</a-v><a-v>रामरावणयोर्युद्धं विराममुपगच्छति॥ ३१</a-v></p>
<p><a-v>इति श्रीरामायणे युद्धकाण्डे षण्णवतितमः सर्गः ॥ ९६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
