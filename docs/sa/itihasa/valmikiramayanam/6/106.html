<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/106.sxml"><a-title>वाल्मीकिरामायणम् युद्धकाण्डम् १०६ सर्गः</a-title><a-meta>
<p>Unique Words: 189</p>
</a-meta><hr><a-sec><p id="6.106.1"><a-v>एतच्छ्रुत्वा शुभं वाक्यं पितामहसमीरितम्।</a-v><a-v>अङ्केनादाय वैदेहीमुत्पपात विभावसुः॥ १</a-v></p>
<p id="6.106.2"><a-v>तरुणादित्यसंकाशां तप्तकाञ्चनभूषणाम्।</a-v><a-v>रक्ताम्बरधरां बालां नीलकुञ्चितमूर्धजाम्॥ २</a-v></p>
<p id="6.106.3"><a-v>अक्लिष्टमाल्याभरणां तथा रूपां मनस्विनीम्।</a-v><a-v>ददौ रामाय वैदेहीमङ्के कृत्वा विभावसुः॥ ३</a-v></p>
<p id="6.106.4"><a-v>अब्रवीच्च तदा रामं साक्षी लोकस्य पावकः।</a-v><a-v>एषा ते राम वैदेही पापमस्या न विद्यते॥ ४</a-v></p>
<p id="6.106.5"><a-v>नैव वाचा न मनसा नानुध्यानान्न चक्षुषा।</a-v><a-v>सुवृत्ता वृत्तशौण्डीरा न त्वामतिचचार ह॥ ५</a-v></p>
<p id="6.106.6"><a-v>रावणेनापनीतैषा वीर्योत्सिक्तेन रक्षसा।</a-v><a-v>त्वया विरहिता दीना विवशा निर्जनाद्वनात्॥ ६</a-v></p>
<p id="6.106.7"><a-v>रुद्धा चान्तःपुरे गुप्ता त्वक्चित्ता त्वत्परायणा।</a-v><a-v>रक्षिता राक्षसी संघैर्विकृतैर्घोरदर्शनैः॥ ७</a-v></p>
<p id="6.106.8"><a-v>प्रलोभ्यमाना विविधं भर्त्स्यमाना च मैथिली।</a-v><a-v>नाचिन्तयत तद्रक्षस्त्वद्गतेनान्तरात्मना॥ ८</a-v></p>
<p id="6.106.9"><a-v>विशुद्धभावां निष्पापां प्रतिगृह्णीष्व राघव।</a-v><a-v>न किंचिदभिधातव्यमहमाज्ञापयामि ते॥ ९</a-v></p>
<p id="6.106.10"><a-v>एवमुक्तो महातेजा धृतिमान्दृढविक्रमः।</a-v><a-v>अब्रवीत्त्रिदशश्रेष्ठं रामो धर्मभृतां वरः॥ १०</a-v></p>
<p id="6.106.11"><a-v>अवश्यं त्रिषु लोकेषु सीता पावनमर्हति।</a-v><a-v>दीर्घकालोषिता चेयं रावणान्तःपुरे शुभा॥ ११</a-v></p>
<p id="6.106.12"><a-v>बालिशः खलु कामात्मा रामो दशरथात्मजः।</a-v><a-v>इति वक्ष्यन्ति मां सन्तो जानकीमविशोध्य हि॥ १२</a-v></p>
<p id="6.106.13"><a-v>अनन्यहृदयां भक्तां मच्चित्तपरिरक्षणीम्।</a-v><a-v>अहमप्यवगच्छामि मैथिलीं जनकात्मजाम्॥ १३</a-v></p>
<p id="6.106.14"><a-v>प्रत्ययार्थं तु लोकानां त्रयाणां सत्यसंश्रयः।</a-v><a-v>उपेक्षे चापि वैदेहीं प्रविशन्तीं हुताशनम्॥ १४</a-v></p>
<p id="6.106.15"><a-v>इमामपि विशालाक्षीं रक्षितां स्वेन तेजसा।</a-v><a-v>रावणो नातिवर्तेत वेलामिव महोदधिः॥ १५</a-v></p>
<p id="6.106.16"><a-v>न हि शक्तः स दुष्टात्मा मनसापि हि मैथिलीम्।</a-v><a-v>प्रधर्षयितुमप्राप्तां दीप्तामग्निशिखामिव॥ १६</a-v></p>
<p id="6.106.17"><a-v>नेयमर्हति चैश्वर्यं रावणान्तःपुरे शुभा।</a-v><a-v>अनन्या हि मया सीतां भास्करेण प्रभा यथा॥ १७</a-v></p>
<p id="6.106.18"><a-v>विशुद्धा त्रिषु लोकेषु मैथिली जनकात्मजा।</a-v><a-v>न हि हातुमियं शक्या कीर्तिरात्मवता यथा॥ १८</a-v></p>
<p id="6.106.19"><a-v>अवश्यं च मया कार्यं सर्वेषां वो वचो हितम्।</a-v><a-v>स्निग्धानां लोकमान्यानामेवं च ब्रुवतां हितम्॥ १९</a-v></p>
<p id="6.106.20"><a-v>इतीदमुक्त्वा वचनं महाबलैः</a-v><a-v>प्रशस्यमानः स्वकृतेन कर्मणा।</a-v><a-v>समेत्य रामः प्रियया महाबलः</a-v><a-v>सुखं सुखार्होऽनुबभूव राघवः॥ २०</a-v></p>
<p><a-v>इति श्रीरामायणे युद्धकाण्डे षडधिकशततमः सर्गः ॥ १०६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
