<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/016.sxml"><a-title>वाल्मीकिरामायणम् युद्धकाण्डम् १६ सर्गः</a-title><a-meta>
<p>Unique Words: 261</p>
</a-meta><hr><a-sec><p id="6.16.1"><a-v>सबले सागरं तीर्णे रामे दशरथात्मजे।</a-v><a-v>अमात्यौ रावणः श्रीमानब्रवीच्छुकसारणौ॥ १</a-v></p>
<p id="6.16.2"><a-v>समग्रं सागरं तीर्णं दुस्तरं वानरं बलम्।</a-v><a-v>अभूतपूर्वं रामेण सागरे सेतुबन्धनम्॥ २</a-v></p>
<p id="6.16.3"><a-v>सागरे सेतुबन्धं तु न श्रद्दध्यां कथंचन।</a-v><a-v>अवश्यं चापि संख्येयं तन्मया वानरं बलम्॥ ३</a-v></p>
<p id="6.16.4"><a-v>भवन्तौ वानरं सैन्यं प्रविश्यानुपलक्षितौ।</a-v><a-v>परिमाणं च वीर्यं च ये च मुख्याः प्लवंगमाः॥ ४</a-v></p>
<p id="6.16.5"><a-v>मन्त्रिणो ये च रामस्य सुग्रीवस्य च संमताः।</a-v><a-v>ये पूर्वमभिवर्तन्ते ये च शूराः प्लवंगमाः॥ ५</a-v></p>
<p id="6.16.6"><a-v>स च सेतुर्यथा बद्धः सागरे सलिलार्णवे।</a-v><a-v>निवेशश्च यथा तेषां वानराणां महात्मनाम्॥ ६</a-v></p>
<p id="6.16.7"><a-v>रामस्य व्यवसायं च वीर्यं प्रहरणानि च।</a-v><a-v>लक्ष्मणस्य च वीरस्य तत्त्वतो ज्ञातुमर्हथ॥ ७</a-v></p>
<p id="6.16.8"><a-v>कश्च सेनापतिस्तेषां वानराणां महौजसाम्।</a-v><a-v>एतज्ज्ञात्वा यथातत्त्वं शीघ्रमगन्तुमर्हथः॥ ८</a-v></p>
<p id="6.16.9"><a-v>इति प्रतिसमादिष्टौ राक्षसौ शुकसारणौ।</a-v><a-v>हरिरूपधरौ वीरौ प्रविष्टौ वानरं बलम्॥ ९</a-v></p>
<p id="6.16.10"><a-v>ततस्तद्वानरं सैन्यमचिन्त्यं लोमहर्षणम्।</a-v><a-v>संख्यातुं नाध्यगच्छेतां तदा तौ शुकसारणौ॥ १०</a-v></p>
<p id="6.16.11"><a-v>तत्स्थितं पर्वताग्रेषु निर्दरेषु गुहासु च।</a-v><a-v>समुद्रस्य च तीरेषु वनेषूपवनेषु च॥ ११</a-v></p>
<p id="6.16.12"><a-v>तरमाणं च तीर्णं च तर्तुकामं च सर्वशः।</a-v><a-v>निविष्टं निविशच्चैव भीमनादं महाबलम्॥ १२</a-v></p>
<p id="6.16.13"><a-v>तौ ददर्श महातेजाः प्रच्छन्नौ च विभीषणः।</a-v><a-v>आचचक्षेऽथ रामाय गृहीत्वा शुकसारणौ।</a-v><a-v>लङ्कायाः समनुप्राप्तौ चारौ परपुरंजयौ॥ १३</a-v></p>
<p id="6.16.14"><a-v>तौ दृष्ट्वा व्यथितौ रामं निराशौ जीविते तदा।</a-v><a-v>कृताञ्जलिपुटौ भीतौ वचनं चेदमूचतुः॥ १४</a-v></p>
<p id="6.16.15"><a-v>आवामिहागतौ सौम्य रावणप्रहितावुभौ।</a-v><a-v>परिज्ञातुं बलं कृत्स्नं तवेदं रघुनन्दन॥ १५</a-v></p>
<p id="6.16.16"><a-v>तयोस्तद्वचनं श्रुत्वा रामो दशरथात्मजः।</a-v><a-v>अब्रवीत्प्रहसन्वाक्यं सर्वभूतहिते रतः॥ १६</a-v></p>
<p id="6.16.17"><a-v>यदि दृष्टं बलं कृत्स्नं वयं वा सुसमीक्षिताः।</a-v><a-v>यथोक्तं वा कृतं कार्यं छन्दतः प्रतिगम्यताम्॥ १७</a-v></p>
<p id="6.16.18"><a-v>प्रविश्य नगरीं लङ्कां भवद्भ्यां धनदानुजः।</a-v><a-v>वक्तव्यो रक्षसां राजा यथोक्तं वचनं मम॥ १८</a-v></p>
<p id="6.16.19"><a-v>यद्बलं च समाश्रित्य सीतां मे हृतवानसि।</a-v><a-v>तद्दर्शय यथाकामं ससैन्यः सहबान्धवः॥ १९</a-v></p>
<p id="6.16.20"><a-v>श्वःकाले नगरीं लङ्कां सप्राकारां सतोरणाम्।</a-v><a-v>राक्षसं च बलं पश्य शरैर्विध्वंसितं मया॥ २०</a-v></p>
<p id="6.16.21"><a-v>घोरं रोषमहं मोक्ष्ये बलं धारय रावण।</a-v><a-v>श्वःकाले वज्रवान्वज्रं दानवेष्विव वासवः॥ २१</a-v></p>
<p id="6.16.22"><a-v>इति प्रतिसमादिष्टौ राक्षसौ शुकसारणौ।</a-v><a-v>आगम्य नगरीं लङ्कामब्रूतां राक्षसाधिपम्॥ २२</a-v></p>
<p id="6.16.23"><a-v>विभीषणगृहीतौ तु वधार्हौ राक्षसेश्वर।</a-v><a-v>दृष्ट्वा धर्मात्मना मुक्तौ रामेणामिततेजसा॥ २३</a-v></p>
<p id="6.16.24"><a-v>एकस्थानगता यत्र चत्वारः पुरुषर्षभाः।</a-v><a-v>लोकपालोपमाः शूराः कृतास्त्रा दृढविक्रमाः॥ २४</a-v></p>
<p id="6.16.25"><a-v>रामो दाशरथिः श्रीमाँल्लक्ष्मणश्च विभीषणः।</a-v><a-v>सुग्रीवश्च महातेजा महेन्द्रसमविक्रमः॥ २५</a-v></p>
<p id="6.16.26"><a-v>एते शक्ताः पुरीं लङ्कां सप्राकारां सतोरणाम्।</a-v><a-v>उत्पाट्य संक्रामयितुं सर्वे तिष्ठन्तु वानराः॥ २६</a-v></p>
<p id="6.16.27"><a-v>यादृशं तस्य रामस्य रूपं प्रहरणानि च।</a-v><a-v>वधिष्यति पुरीं लङ्कामेकस्तिष्ठन्तु ते त्रयः॥ २७</a-v></p>
<p id="6.16.28"><a-v>रामलक्ष्मणगुप्ता सा सुग्रीवेण च वाहिनी।</a-v><a-v>बभूव दुर्धर्षतरा सर्वैरपि सुरासुरैः॥ २८</a-v></p>
<p id="6.16.29"><a-v>प्रहृष्टरूपा ध्वजिनी वनौकसां महात्मनां संप्रति योद्धुमिच्छताम्।</a-v><a-v>अलं विरोधेन शमो विधीयतां प्रदीयतां दाशरथाय मैथिली॥ २९</a-v></p>
<p><a-v>इति श्रीरामायणे युद्धकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
