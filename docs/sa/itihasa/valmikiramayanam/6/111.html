<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १११ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/111.sxml"><a-title>वाल्मीकिरामायणम् युद्धकाण्डम् १११ सर्गः</a-title><a-meta>
<p>Unique Words: 256</p>
</a-meta><hr><a-sec><p id="6.111.1"><a-v>अनुज्ञातं तु रामेण तद्विमानमनुत्तमम्।</a-v><a-v>उत्पपात महामेघः श्वसनेनोद्धतो यथा॥ १</a-v></p>
<p id="6.111.2"><a-v>पातयित्वा ततश्चक्षुः सर्वतो रघुनन्दनः।</a-v><a-v>अब्रवीन्मैथिलीं सीतां रामः शशिनिभाननाम्॥ २</a-v></p>
<p id="6.111.3"><a-v>कैलासशिखराकारे त्रिकूटशिखरे स्थिताम्।</a-v><a-v>लङ्कामीक्षस्व वैदेहि निर्मितां विश्वकर्मणा॥ ३</a-v></p>
<p id="6.111.4"><a-v>एतदायोधनं पश्य मांसशोणितकर्दमम्।</a-v><a-v>हरीणां राक्षसानां च सीते विशसनं महत्॥ ४</a-v></p>
<p id="6.111.5"><a-v>तवहेतोर्विशालाक्षि रावणो निहतो मया।</a-v><a-v>कुम्भकर्णोऽत्र निहतः प्रहस्तश्च निशाचरः॥ ५</a-v></p>
<p id="6.111.6"><a-v>लक्ष्मणेनेन्द्रजिच्चात्र रावणिर्निहतो रणे।</a-v><a-v>विरूपाक्षश्च दुष्प्रेक्ष्यो महापार्श्वमहोदरौ॥ ६</a-v></p>
<p id="6.111.7"><a-v>अकम्पनश्च निहतो बलिनोऽन्ये च राक्षसाः।</a-v><a-v>त्रिशिराश्चातिकायश्च देवान्तकनरान्तकौ॥ ७</a-v></p>
<p id="6.111.8"><a-v>अत्र मन्दोदरी नाम भार्या तं पर्यदेवयत्।</a-v><a-v>सपत्नीनां सहस्रेण सास्रेण परिवारिता॥ ८</a-v></p>
<p id="6.111.9"><a-v>एतत्तु दृश्यते तीर्थं समुद्रस्य वरानने।</a-v><a-v>यत्र सागरमुत्तीर्य तां रात्रिमुषिता वयम्॥ ९</a-v></p>
<p id="6.111.10"><a-v>एष सेतुर्मया बद्धः सागरे सलिलार्णवे।</a-v><a-v>तवहेतोर्विशालाक्षि नलसेतुः सुदुष्करः॥ १०</a-v></p>
<p id="6.111.11"><a-v>पश्य सागरमक्षोभ्यं वैदेहि वरुणालयम्।</a-v><a-v>अपारमभिगर्जन्तं शङ्खशुक्तिनिषेवितम्॥ ११</a-v></p>
<p id="6.111.12"><a-v>हिरण्यनाभं शैलेन्द्रं काञ्चनं पश्य मैथिलि।</a-v><a-v>विश्रमार्थं हनुमतो भित्त्वा सागरमुत्थितम्॥ १२</a-v></p>
<p id="6.111.13"><a-v>अत्र राक्षसराजोऽयमाजगाम विभीषणः॥ १३</a-v></p>
<p id="6.111.14"><a-v>एषा सा दृश्यते सीते किष्किन्धा चित्रकानना।</a-v><a-v>सुग्रीवस्य पुरी रम्या यत्र वाली मया हतः॥ १४</a-v></p>
<p id="6.111.15"><a-v>दृश्यतेऽसौ महान्सीते सविद्युदिव तोयदः।</a-v><a-v>ऋश्यमूको गिरिश्रेष्ठः काञ्चनैर्धातुभिर्वृतः॥ १५</a-v></p>
<p id="6.111.16"><a-v>अत्राहं वानरेन्द्रेण सुग्रीवेण समागतः।</a-v><a-v>समयश्च कृतः सीते वधार्थं वालिनो मया॥ १६</a-v></p>
<p id="6.111.17"><a-v>एषा सा दृश्यते पम्पा नलिनी चित्रकानना।</a-v><a-v>त्वया विहीनो यत्राहं विललाप सुदुःखितः॥ १७</a-v></p>
<p id="6.111.18"><a-v>अस्यास्तीरे मया दृष्टा शबरी धर्मचारिणी।</a-v><a-v>अत्र योजनबाहुश्च कबन्धो निहतो मया॥ १८</a-v></p>
<p id="6.111.19"><a-v>दृश्यतेऽसौ जनस्थाने सीते श्रीमान्वनस्पतिः।</a-v><a-v>यत्र युद्धं महद्वृत्तं तवहेतोर्विलासिनि।</a-v><a-v>रावणस्य नृशंसस्य जटायोश्च महात्मनः॥ १९</a-v></p>
<p id="6.111.20"><a-v>खरश्च निहतश्संख्ये दूषणश्च निपातितः।</a-v><a-v>त्रिशिराश्च महावीर्यो मया बाणैरजिह्मगैः॥ २०</a-v></p>
<p id="6.111.21"><a-v>पर्णशाला तथा चित्रा दृश्यते शुभदर्शना।</a-v><a-v>यत्र त्वं राक्षसेन्द्रेण रावणेन हृता बलात्॥ २१</a-v></p>
<p id="6.111.22"><a-v>एषा गोदावरी रम्या प्रसन्नसलिला शिवा।</a-v><a-v>अगस्त्यस्याश्रमो ह्येष दृश्यते पश्य मैथिलि॥ २२</a-v></p>
<p id="6.111.23"><a-v>वैदेहि दृश्यते चात्र शरभङ्गाश्रमो महान्।</a-v><a-v>उपयातः सहस्राक्षो यत्र शक्रः पुरंदरः॥ २३</a-v></p>
<p id="6.111.24"><a-v>एते ते तापसावासा दृश्यन्ते तनुमध्यमे।</a-v><a-v>अत्रिः कुलपतिर्यत्र सूर्यवैश्वानरप्रभः।</a-v><a-v>अत्र सीते त्वया दृष्टा तापसी धर्मचारिणी॥ २४</a-v></p>
<p id="6.111.25"><a-v>अस्मिन्देशे महाकायो विराधो निहतो मया॥ २५</a-v></p>
<p id="6.111.26"><a-v>असौ सुतनुशैलेन्द्रश्चित्रकूटः प्रकाशते।</a-v><a-v>यत्र मां कैकयीपुत्रः प्रसादयितुमागतः॥ २६</a-v></p>
<p id="6.111.27"><a-v>एषा सा यमुना दूराद्दृश्यते चित्रकानना।</a-v><a-v>भरद्वाजाश्रमो यत्र श्रीमानेष प्रकाशते॥ २७</a-v></p>
<p id="6.111.28"><a-v>एषा त्रिपथगा गङ्गा दृश्यते वरवर्णिनि।</a-v><a-v>शृङ्गवेरपुरं चैतद्गुहो यत्र समागतः॥ २८</a-v></p>
<p id="6.111.29"><a-v>एषा सा दृश्यतेऽयोध्या राजधानी पितुर्मम।</a-v><a-v>अयोध्यां कुरु वैदेहि प्रणामं पुनरागता॥ २९</a-v></p>
<p id="6.111.30"><a-v>ततस्ते वानराः सर्वे राक्षसश्च विभीषणः।</a-v><a-v>उत्पत्योत्पत्य ददृशुस्तां पुरीं शुभदर्शनाम्॥ ३०</a-v></p>
<p id="6.111.31"><a-v>ततस्तु तां पाण्डुरहर्म्यमालिनीं विशालकक्ष्यां गजवाजिसंकुलाम्।</a-v><a-v>पुरीमयोध्यां ददृशुः प्लवंगमाः पुरीं महेन्द्रस्य यथामरावतीम्॥ ३१</a-v></p>
<p><a-v>इति श्रीरामायणे युद्धकाण्डे एकादशाधिकशततमः सर्गः ॥ १११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
