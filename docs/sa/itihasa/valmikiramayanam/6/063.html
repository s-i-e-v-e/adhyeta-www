<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/063.sxml"><a-title>वाल्मीकिरामायणम् युद्धकाण्डम् ६३ सर्गः</a-title><a-meta>
<p>Unique Words: 426</p>
</a-meta><hr><a-sec><p id="6.63.1"><a-v>प्रवृत्ते संकुले तस्मिन्घोरे वीरजनक्षये।</a-v><a-v>अङ्गदः कम्पनं वीरमाससाद रणोत्सुकः॥ १</a-v></p>
<p id="6.63.2"><a-v>आहूय सोऽङ्गदं कोपात्ताडयामास वेगितः।</a-v><a-v>गदया कम्पनः पूर्वं स चचाल भृशाहतः॥ २</a-v></p>
<p id="6.63.3"><a-v>स संज्ञां प्राप्य तेजस्वी चिक्षेप शिखरं गिरेः।</a-v><a-v>अर्दितश्च प्रहारेण कम्पनः पतितो भुवि॥ ३</a-v></p>
<p id="6.63.4"><a-v>हतप्रवीरा व्यथिता राक्षसेन्द्रचमूस्तदा।</a-v><a-v>जगामाभिमुखी सा तु कुम्भकर्णसुतो यतः।</a-v><a-v>आपतन्तीं च वेगेन कुम्भस्तां सान्त्वयच्चमूम्॥ ४</a-v></p>
<p id="6.63.5"><a-v>स धनुर्धन्विनां श्रेष्ठः प्रगृह्य सुसमाहितः।</a-v><a-v>मुमोचाशीविषप्रख्याञ्शरान्देहविदारणान्॥ ५</a-v></p>
<p id="6.63.6"><a-v>तस्य तच्छुशुभे भूयः सशरं धनुरुत्तमम्।</a-v><a-v>विद्युदैरावतार्चिष्मद्द्वितीयेन्द्रधनुर्यथा॥ ६</a-v></p>
<p id="6.63.7"><a-v>आकर्णकृष्टमुक्तेन जघान द्विविदं तदा।</a-v><a-v>तेन हाटकपुङ्खेन पत्रिणा पत्रवाससा॥ ७</a-v></p>
<p id="6.63.8"><a-v>सहसाभिहतस्तेन विप्रमुक्तपदः स्फुरन्।</a-v><a-v>निपपाताद्रिकूटाभो विह्वलः प्लवगोत्तमः॥ ८</a-v></p>
<p id="6.63.9"><a-v>मैन्दस्तु भ्रातरं दृष्ट्वा भग्नं तत्र महाहवे।</a-v><a-v>अभिदुद्राव वेगेन प्रगृह्य महतीं शिलाम्॥ ९</a-v></p>
<p id="6.63.10"><a-v>तां शिलां तु प्रचिक्षेप राक्षसाय महाबलः।</a-v><a-v>बिभेद तां शिलां कुम्भः प्रसन्नैः पञ्चभिः शरैः॥ १०</a-v></p>
<p id="6.63.11"><a-v>संधाय चान्यं सुमुखं शरमाशीविषोपमम्।</a-v><a-v>आजघान महातेजा वक्षसि द्विविदाग्रजम्॥ ११</a-v></p>
<p id="6.63.12"><a-v>स तु तेन प्रहारेण मैन्दो वानरयूथपः।</a-v><a-v>मर्मण्यभिहतस्तेन पपात भुवि मूर्छितः॥ १२</a-v></p>
<p id="6.63.13"><a-v>अङ्गदो मातुलौ दृष्ट्वा पतितौ तौ महाबलौ।</a-v><a-v>अभिदुद्राव वेगेन कुम्भमुद्यतकार्मुकम्॥ १३</a-v></p>
<p id="6.63.14"><a-v>तमापतन्तं विव्याध कुम्भः पञ्चभिरायसैः।</a-v><a-v>त्रिभिश्चान्यैः शितैर्बाणैर्मातंगमिव तोमरैः॥ १४</a-v></p>
<p id="6.63.15"><a-v>सोऽङ्गदं विविधैर्बाणैः कुम्भो विव्याध वीर्यवान्।</a-v><a-v>अकुण्ठधारैर्निशितैस्तीक्ष्णैः कनकभूषणैः॥ १५</a-v></p>
<p id="6.63.16"><a-v>अङ्गदः प्रतिविद्धाङ्गो वालिपुत्रो न कम्पते।</a-v><a-v>शिलापादपवर्षाणि तस्य मूर्ध्नि ववर्ष ह॥ १६</a-v></p>
<p id="6.63.17"><a-v>स प्रचिच्छेद तान्सर्वान्बिभेद च पुनः शिलाः।</a-v><a-v>कुम्भकर्णात्मजः श्रीमान्वालिपुत्रसमीरितान्॥ १७</a-v></p>
<p id="6.63.18"><a-v>आपतन्तं च संप्रेक्ष्य कुम्भो वानरयूथपम्।</a-v><a-v>भ्रुवोर्विव्याध बाणाभ्यामुल्काभ्यामिव कुञ्जरम्॥ १८</a-v></p>
<p id="6.63.19"><a-v>अङ्गदः पाणिना नेत्रे पिधाय रुधिरोक्षिते।</a-v><a-v>सालमासन्नमेकेन परिजग्राह पाणिना॥ १९</a-v></p>
<p id="6.63.20"><a-v>तमिन्द्रकेतुप्रतिमं वृक्षं मन्दरसंनिभम्।</a-v><a-v>समुत्सृजन्तं वेगेन पश्यतां सर्वरक्षसाम्॥ २०</a-v></p>
<p id="6.63.21"><a-v>स चिच्छेद शितैर्बाणैः सप्तभिः कायभेदनैः।</a-v><a-v>अङ्गदो विव्यथेऽभीक्ष्णं ससाद च मुमोह च॥ २१</a-v></p>
<p id="6.63.22"><a-v>अङ्गदं व्यथितं दृष्ट्वा सीदन्तमिव सागरे।</a-v><a-v>दुरासदं हरिश्रेष्ठा राघवाय न्यवेदयन्॥ २२</a-v></p>
<p id="6.63.23"><a-v>रामस्तु व्यथितं श्रुत्वा वालिपुत्रं महाहवे।</a-v><a-v>व्यादिदेश हरिश्रेष्ठाञ्जाम्बवत्प्रमुखांस्ततः॥ २३</a-v></p>
<p id="6.63.24"><a-v>ते तु वानरशार्दूलाः श्रुत्वा रामस्य शासनम्।</a-v><a-v>अभिपेतुः सुसंक्रुद्धाः कुम्भमुद्यतकार्मुकम्॥ २४</a-v></p>
<p id="6.63.25"><a-v>ततो द्रुमशिलाहस्ताः कोपसंरक्तलोचनाः।</a-v><a-v>रिरक्षिषन्तोऽभ्यपतन्नङ्गदं वानरर्षभाः॥ २५</a-v></p>
<p id="6.63.26"><a-v>जाम्बवांश्च सुषेणश्च वेगदर्शी च वानरः।</a-v><a-v>कुम्भकर्णात्मजं वीरं क्रुद्धाः समभिदुद्रुवुः॥ २६</a-v></p>
<p id="6.63.27"><a-v>समीक्ष्यातततस्तांस्तु वानरेन्द्रान्महाबलान्।</a-v><a-v>आववार शरौघेण नगेनेव जलाशयम्॥ २७</a-v></p>
<p id="6.63.28"><a-v>तस्य बाणचयं प्राप्य न शोकेरतिवर्तितुम्।</a-v><a-v>वानरेन्द्रा महात्मानो वेलामिव महोदधिः॥ २८</a-v></p>
<p id="6.63.29"><a-v>तांस्तु दृष्ट्वा हरिगणाञ्शरवृष्टिभिरर्दितान्।</a-v><a-v>अङ्गदं पृष्ठतः कृत्वा भ्रातृजं प्लवगेश्वरः॥ २९</a-v></p>
<p id="6.63.30"><a-v>अभिदुद्राव वेगेन सुग्रीवः कुम्भमाहवे।</a-v><a-v>शैलसानु चरं नागं वेगवानिव केसरी॥ ३०</a-v></p>
<p id="6.63.31"><a-v>उत्पाट्य च महाशैलानश्वकर्णान्धवान्बहून्।</a-v><a-v>अन्यांश्च विविधान्वृक्षांश्चिक्षेप च महाबलः॥ ३१</a-v></p>
<p id="6.63.32"><a-v>तां छादयन्तीमाकाशं वृक्षवृष्टिं दुरासदाम्।</a-v><a-v>कुम्भकर्णात्मजः श्रीमांश्चिच्छेद निशितैः शरैः॥ ३२</a-v></p>
<p id="6.63.33"><a-v>अभिलक्ष्येण तीव्रेण कुम्भेन निशितैः शरैः।</a-v><a-v>आचितास्ते द्रुमा रेजुर्यथा घोराः शतघ्नयः॥ ३३</a-v></p>
<p id="6.63.34"><a-v>द्रुमवर्षं तु तच्छिन्नं दृष्ट्वा कुम्भेन वीर्यवान्।</a-v><a-v>वानराधिपतिः श्रीमान्महासत्त्वो न विव्यथे॥ ३४</a-v></p>
<p id="6.63.35"><a-v>निर्भिद्यमानः सहसा सहमानश्च ताञ्शरान्।</a-v><a-v>कुम्भस्य धनुराक्षिप्य बभञ्जेन्द्रधनुःप्रभम्॥ ३५</a-v></p>
<p id="6.63.36"><a-v>अवप्लुत्य ततः शीघ्रं कृत्वा कर्म सुदुष्करम्।</a-v><a-v>अब्रवीत्कुपितः कुम्भं भग्नशृङ्गमिव द्विपम्॥ ३६</a-v></p>
<p id="6.63.37"><a-v>निकुम्भाग्रज वीर्यं ते बाणवेगं तदद्भुतम्।</a-v><a-v>संनतिश्च प्रभावश्च तव वा रावणस्य वा॥ ३७</a-v></p>
<p id="6.63.38"><a-v>प्रह्रादबलिवृत्रघ्नकुबेरवरुणोपम।</a-v><a-v>एकस्त्वमनुजातोऽसि पितरं बलवत्तरः॥ ३८</a-v></p>
<p id="6.63.39"><a-v>त्वामेवैकं महाबाहुं शूलहस्तमरिंदमम्।</a-v><a-v>त्रिदशा नातिवर्तन्ते जितेन्द्रियमिवाधयः॥ ३९</a-v></p>
<p id="6.63.40"><a-v>वरदानात्पितृव्यस्ते सहते देवदानवान्।</a-v><a-v>कुम्भकर्णस्तु वीर्येण सहते च सुरासुरान्॥ ४०</a-v></p>
<p id="6.63.41"><a-v>धनुषीन्द्रजितस्तुल्यः प्रतापे रावणस्य च।</a-v><a-v>त्वमद्य रक्षसां लोके श्रेष्ठोऽसि बलवीर्यतः॥ ४१</a-v></p>
<p id="6.63.42"><a-v>महाविमर्दं समरे मया सह तवाद्भुतम्।</a-v><a-v>अद्य भूतानि पश्यन्तु शक्रशम्बरयोरिव॥ ४२</a-v></p>
<p id="6.63.43"><a-v>कृतमप्रतिमं कर्म दर्शितं चास्त्रकौशलम्।</a-v><a-v>पातिता हरिवीराश्च त्वयैते भीमविक्रमाः॥ ४३</a-v></p>
<p id="6.63.44"><a-v>उपालम्भभयाच्चापि नासि वीर मया हतः।</a-v><a-v>कृतकर्मा परिश्रान्तो विश्रान्तः पश्य मे बलम्॥ ४४</a-v></p>
<p id="6.63.45"><a-v>तेन सुग्रीववाक्येन सावमानेन मानितः।</a-v><a-v>अग्नेराज्यहुतस्येव तेजस्तस्याभ्यवर्धत॥ ४५</a-v></p>
<p id="6.63.46"><a-v>ततः कुम्भः समुत्पत्य सुग्रीवमभिपद्य च।</a-v><a-v>आजघानोरसि क्रुद्धो वज्रवेगेन मुष्टिना॥ ४६</a-v></p>
<p id="6.63.47"><a-v>तस्य चर्म च पुस्फोट संजज्ञे चास्य शोणितम्।</a-v><a-v>स च मुष्टिर्महावेगः प्रतिजघ्नेऽस्थिमण्डले॥ ४७</a-v></p>
<p id="6.63.48"><a-v>तदा वेगेन तत्रासीत्तेजः प्रज्वालितं मुहुः।</a-v><a-v>वज्रनिष्पेषसंजातज्वाला मेरौ यथा गिरौ॥ ४८</a-v></p>
<p id="6.63.49"><a-v>स तत्राभिहतस्तेन सुग्रीवो वानरर्षभः।</a-v><a-v>मुष्टिं संवर्तयामास वज्रकल्पं महाबलः॥ ४९</a-v></p>
<p id="6.63.50"><a-v>अर्चिःसहस्रविकचं रविमण्डलसप्रभम्।</a-v><a-v>स मुष्टिं पातयामास कुम्भस्योरसि वीर्यवान्॥ ५०</a-v></p>
<p id="6.63.51"><a-v>मुष्टिनाभिहतस्तेन निपपाताशु राक्षसः।</a-v><a-v>लोहिताङ्ग इवाकाशाद्दीप्तरश्मिर्यदृच्छया॥ ५१</a-v></p>
<p id="6.63.52"><a-v>कुम्भस्य पततो रूपं भग्नस्योरसि मुष्टिना।</a-v><a-v>बभौ रुद्राभिपन्नस्य यथारूपं गवां पतेः॥ ५२</a-v></p>
<p id="6.63.53"><a-v>तस्मिन्हते भीमपराक्रमेण</a-v><a-v>प्लवंगमानामृषभेण युद्धे।</a-v><a-v>मही सशैला सवना चचाल</a-v><a-v>भयं च रक्षांस्यधिकं विवेश॥ ५३</a-v></p>
<p><a-v>इति श्रीरामायणे युद्धकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
