<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/020.sxml"><a-title>वाल्मीकिरामायणम् युद्धकाण्डम् २० सर्गः</a-title><a-meta>
<p>Unique Words: 227</p>
</a-meta><hr><a-sec><p id="6.20.1"><a-v>शुकेन तु समाख्यातांस्तान्दृष्ट्वा हरियूथपान्।</a-v><a-v>समीपस्थं च रामस्य भ्रातरं स्वं विभीषणम्॥ १</a-v></p>
<p id="6.20.2"><a-v>लक्ष्मणं च महावीर्यं भुजं रामस्य दक्षिणम्।</a-v><a-v>सर्ववानरराजं च सुग्रीवं भीमविक्रमम्॥ २</a-v></p>
<p id="6.20.3"><a-v>किंचिदाविग्नहृदयो जातक्रोधश्च रावणः।</a-v><a-v>भर्त्सयामास तौ वीरौ कथान्ते शुकसारणौ॥ ३</a-v></p>
<p id="6.20.4"><a-v>अधोमुखौ तौ प्रणतावब्रवीच्छुकसारणौ।</a-v><a-v>रोषगद्गदया वाचा संरब्धः परुषं वचः॥ ४</a-v></p>
<p id="6.20.5"><a-v>न तावत्सदृशं नाम सचिवैरुपजीविभिः।</a-v><a-v>विप्रियं नृपतेर्वक्तुं निग्रहप्रग्रहे विभोः॥ ५</a-v></p>
<p id="6.20.6"><a-v>रिपूणां प्रतिकूलानां युद्धार्थमभिवर्तताम्।</a-v><a-v>उभाभ्यां सदृशं नाम वक्तुमप्रस्तवे स्तवम्॥ ६</a-v></p>
<p id="6.20.7"><a-v>आचार्या गुरवो वृद्धा वृथा वां पर्युपासिताः।</a-v><a-v>सारं यद्राजशास्त्राणामनुजीव्यं न गृह्यते॥ ७</a-v></p>
<p id="6.20.8"><a-v>गृहीतो वा न विज्ञातो भारो ज्ञानस्य वोछ्यते।</a-v><a-v>ईदृशैः सचिवैर्युक्तो मूर्खैर्दिष्ट्या धराम्यहम्॥ ८</a-v></p>
<p id="6.20.9"><a-v>किं नु मृत्योर्भयं नास्ति मां वक्तुं परुषं वचः।</a-v><a-v>यस्य मे शासतो जिह्वा प्रयच्छति शुभाशुभम्॥ ९</a-v></p>
<p id="6.20.10"><a-v>अप्येव दहनं स्पृष्ट्वा वने तिष्ठन्ति पादपाः।</a-v><a-v>राजदोषपरामृष्टास्तिष्ठन्ते नापराधिनः॥ १०</a-v></p>
<p id="6.20.11"><a-v>हन्यामहमिमौ पापौ शत्रुपक्षप्रशंसकौ।</a-v><a-v>यदि पूर्वोपकारैर्मे न क्रोधो मृदुतां व्रजेत्॥ ११</a-v></p>
<p id="6.20.12"><a-v>अपध्वंसत गच्छध्वं संनिकर्षादितो मम।</a-v><a-v>न हि वां हन्तुमिच्छामि स्मरन्नुपकृतानि वाम्।</a-v><a-v>हतावेव कृतघ्नौ तौ मयि स्नेहपराङ्मुखौ॥ १२</a-v></p>
<p id="6.20.13"><a-v>एवमुक्तौ तु सव्रीडौ तावुभौ शुकसारणौ।</a-v><a-v>रावणं जयशब्देन प्रतिनन्द्याभिनिःसृतौ॥ १३</a-v></p>
<p id="6.20.14"><a-v>अब्रवीत्स दशग्रीवः समीपस्थं महोदरम्।</a-v><a-v>उपस्थापय शीघ्रं मे चारान्नीतिविशारदान्॥ १४</a-v></p>
<p id="6.20.15"><a-v>ततश्चराः संत्वरिताः प्राप्ताः पार्थिवशासनात्।</a-v><a-v>उपस्थिताः प्राञ्जलयो वर्धयित्वा जयाशिषा॥ १५</a-v></p>
<p id="6.20.16"><a-v>तानब्रवीत्ततो वाक्यं रावणो राक्षसाधिपः।</a-v><a-v>चारान्प्रत्ययिकाञ्शूरान्भक्तान्विगतसाध्वसान्॥ १६</a-v></p>
<p id="6.20.17"><a-v>इतो गच्छत रामस्य व्यवसायं परीक्षथ।</a-v><a-v>मन्त्रेष्वभ्यन्तरा येऽस्य प्रीत्या तेन समागताः॥ १७</a-v></p>
<p id="6.20.18"><a-v>कथं स्वपिति जागर्ति किमन्यच्च करिष्यति।</a-v><a-v>विज्ञाय निपुणं सर्वमागन्तव्यमशेषतः॥ १८</a-v></p>
<p id="6.20.19"><a-v>चारेण विदितः शत्रुः पण्डितैर्वसुधाधिपैः।</a-v><a-v>युद्धे स्वल्पेन यत्नेन समासाद्य निरस्यते॥ १९</a-v></p>
<p id="6.20.20"><a-v>चारास्तु ते तथेत्युक्त्वा प्रहृष्टा राक्षसेश्वरम्।</a-v><a-v>कृत्वा प्रदक्षिणं जग्मुर्यत्र रामः सलक्ष्मणः॥ २०</a-v></p>
<p id="6.20.21"><a-v>ते सुवेलस्य शैलस्य समीपे रामलक्ष्मणौ।</a-v><a-v>प्रच्छन्ना ददृशुर्गत्वा ससुग्रीवविभीषणौ॥ २१</a-v></p>
<p id="6.20.22"><a-v>ते तु धर्मात्मना दृष्टा राक्षसेन्द्रेण राक्षसाः।</a-v><a-v>विभीषणेन तत्रस्था निगृहीता यदृच्छया॥ २२</a-v></p>
<p id="6.20.23"><a-v>वानरैरर्दितास्ते तु विक्रान्तैर्लघुविक्रमैः।</a-v><a-v>पुनर्लङ्कामनुप्राप्ताः श्वसन्तो नष्टचेतसः॥ २३</a-v></p>
<p id="6.20.24"><a-v>ततो दशग्रीवमुपस्थितास्ते</a-v><a-v>चारा बहिर्नित्यचरा निशाचराः।</a-v><a-v>गिरेः सुवेलस्य समीपवासिनं</a-v><a-v>न्यवेदयन्भीमबलं महाबलाः॥ २४</a-v></p>
<p><a-v>इति श्रीरामायणे युद्धकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
