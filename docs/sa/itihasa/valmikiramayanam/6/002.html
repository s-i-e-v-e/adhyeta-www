<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/002.sxml"><a-title>वाल्मीकिरामायणम् युद्धकाण्डम् २ सर्गः</a-title><a-meta>
<p>Unique Words: 196</p>
</a-meta><hr><a-sec><p id="6.2.1"><a-v>तं तु शोकपरिद्यूनं रामं दशरथात्मजम्।</a-v><a-v>उवाच वचनं श्रीमान्सुग्रीवः शोकनाशनम्॥ १</a-v></p>
<p id="6.2.2"><a-v>किं त्वं संतप्यसे वीर यथान्यः प्राकृतस्तथा।</a-v><a-v>मैवं भूस्त्यज संतापं कृतघ्न इव सौहृदम्॥ २</a-v></p>
<p id="6.2.3"><a-v>संतापस्य च ते स्थानं न हि पश्यामि राघव।</a-v><a-v>प्रवृत्तावुपलब्धायां ज्ञाते च निलये रिपोः॥ ३</a-v></p>
<p id="6.2.4"><a-v>धृतिमाञ्शास्त्रवित्प्राज्ञः पण्डितश्चासि राघव।</a-v><a-v>त्यजेमां पापिकां बुद्धिं कृत्वात्मेवार्थदूषणीम्॥ ४</a-v></p>
<p id="6.2.5"><a-v>समुद्रं लङ्घयित्वा तु महानक्रसमाकुलम्।</a-v><a-v>लङ्कामारोहयिष्यामो हनिष्यामश्च ते रिपुम्॥ ५</a-v></p>
<p id="6.2.6"><a-v>निरुत्साहस्य दीनस्य शोकपर्याकुलात्मनः।</a-v><a-v>सर्वार्था व्यवसीदन्ति व्यसनं चाधिगच्छति॥ ६</a-v></p>
<p id="6.2.7"><a-v>इमे शूराः समर्थाश्च सर्वे नो हरियूथपाः।</a-v><a-v>त्वत्प्रियार्थं कृतोत्साहाः प्रवेष्टुमपि पावकम्॥ ७</a-v></p>
<p id="6.2.8"><a-v>एषां हर्षेण जानामि तर्कश्चास्मिन्दृढो मम।</a-v><a-v>विक्रमेण समानेष्ये सीतां हत्वा यथा रिपुम्॥ ८</a-v></p>
<p id="6.2.9"><a-v>सेतुरत्र यथा वध्येद्यथा पश्येम तां पुरीम्।</a-v><a-v>तस्य राक्षसराजस्य तथा त्वं कुरु राघव॥ ९</a-v></p>
<p id="6.2.10"><a-v>दृष्ट्वा तां हि पुरीं लङ्कां त्रिकूटशिखरे स्थिताम्।</a-v><a-v>हतं च रावणं युद्धे दर्शनादुपधारय॥ १०</a-v></p>
<p id="6.2.11"><a-v>सेतुबद्धः समुद्रे च यावल्लङ्का समीपतः।</a-v><a-v>सर्वं तीर्णं च वै सैन्यं जितमित्युपधार्यताम्॥ ११</a-v></p>
<p id="6.2.12"><a-v>इमे हि समरे शूरा हरयः कामरूपिणः।</a-v><a-v>तदलं विक्लवा बुद्धी राजन्सर्वार्थनाशनी॥ १२</a-v></p>
<p id="6.2.13"><a-v>पुरुषस्य हि लोकेऽस्मिञ्शोकः शौर्यापकर्षणः।</a-v><a-v>यत्तु कार्यं मनुष्येण शौण्डीर्यमवलम्बता।</a-v><a-v>शूराणां हि मनुष्याणां त्वद्विधानां महात्मनाम्॥ १३</a-v></p>
<p id="6.2.14"><a-v>विनष्टे वा प्रनष्टे वा शोकः सर्वार्थनाशनः।</a-v><a-v>त्वं तु बुद्धिमतां श्रेष्ठः सर्वशास्त्रार्थकोविदः॥ १४</a-v></p>
<p id="6.2.15"><a-v>मद्विधैः सचिवैः सार्थमरिं जेतुमिहार्हसि।</a-v><a-v>न हि पश्याम्यहं कंचित्त्रिषु लोकेषु राघव॥ १५</a-v></p>
<p id="6.2.16"><a-v>गृहीतधनुषो यस्ते तिष्ठेदभिमुखो रणे।</a-v><a-v>वानरेषु समासक्तं न ते कार्यं विपत्स्यते॥ १६</a-v></p>
<p id="6.2.17"><a-v>अचिराद्द्रक्ष्यसे सीतां तीर्त्वा सागरमक्षयम्।</a-v><a-v>तदलं शोकमालम्ब्य क्रोधमालम्ब भूपते॥ १७</a-v></p>
<p id="6.2.18"><a-v>निश्चेष्टाः क्षत्रिया मन्दाः सर्वे चण्डस्य बिभ्यति।</a-v><a-v>लङ्गनार्थं च घोरस्य समुद्रस्य नदीपतेः॥ १८</a-v></p>
<p id="6.2.19"><a-v>सहास्माभिरिहोपेतः सूक्ष्मबुद्धिर्विचारय।</a-v><a-v>इमे हि समरे शूरा हरयः कामरूपिणः॥ १९</a-v></p>
<p id="6.2.20"><a-v>तानरीन्विधमिष्यन्ति शिलापादपवृष्टिभिः।</a-v><a-v>कथंचित्परिपश्यामस्ते वयं वरुणालयम्॥ २०</a-v></p>
<p id="6.2.21"><a-v>किमुक्त्वा बहुधा चापि सर्वथा विजयी भवान्॥ २१</a-v></p>
<p><a-v>इति श्रीरामायणे युद्धकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
