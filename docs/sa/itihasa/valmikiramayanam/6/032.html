<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/032.sxml"><a-title>वाल्मीकिरामायणम् युद्धकाण्डम् ३२ सर्गः</a-title><a-meta>
<p>Unique Words: 248</p>
</a-meta><hr><a-sec><p id="6.32.1"><a-v>ततस्ते राक्षसास्तत्र गत्वा रावणमन्दिरम्।</a-v><a-v>न्यवेदयन्पुरीं रुद्धां रामेण सह वानरैः॥ १</a-v></p>
<p id="6.32.2"><a-v>रुद्धां तु नगरीं श्रुत्वा जातक्रोधो निशाचरः।</a-v><a-v>विधानं द्विगुणं श्रुत्वा प्रासादं सोऽध्यरोहत॥ २</a-v></p>
<p id="6.32.3"><a-v>स ददर्शावृतां लङ्कां सशैलवनकाननाम्।</a-v><a-v>असंख्येयैर्हरिगणैः सर्वतो युद्धकाङ्क्षिभिः॥ ३</a-v></p>
<p id="6.32.4"><a-v>स दृष्ट्वा वानरैः सर्वां वसुधां कवलीकृताम्।</a-v><a-v>कथं क्षपयितव्याः स्युरिति चिन्तापरोऽभवत्॥ ४</a-v></p>
<p id="6.32.5"><a-v>स चिन्तयित्वा सुचिरं धैर्यमालम्ब्य रावणः।</a-v><a-v>राघवं हरियूथांश्च ददर्शायतलोचनः॥ ५</a-v></p>
<p id="6.32.6"><a-v>प्रेक्षतो राक्षसेन्द्रस्य तान्यनीकानि भागशः।</a-v><a-v>राघवप्रियकामार्थं लङ्कामारुरुहुस्तदा॥ ६</a-v></p>
<p id="6.32.7"><a-v>ते ताम्रवक्त्रा हेमाभा रामार्थे त्यक्तजीविताः।</a-v><a-v>लङ्कामेवाह्यवर्तन्त सालतालशिलायुधाः॥ ७</a-v></p>
<p id="6.32.8"><a-v>ते द्रुमैः पर्वताग्रैश्च मुष्टिभिश्च प्लवंगमाः।</a-v><a-v>प्रासादाग्राणि चोच्चानि ममन्तुस्तोरणानि च॥ ८</a-v></p>
<p id="6.32.9"><a-v>पारिखाः पूरयन्ति स्म प्रसन्नसलिलायुताः।</a-v><a-v>पांसुभिः पर्वताग्रैश्च तृणैः काष्ठैश्च वानराः॥ ९</a-v></p>
<p id="6.32.10"><a-v>ततः सहस्रयूथाश्च कोटियूथाश्च यूथपाः।</a-v><a-v>कोटीशतयुताश्चान्ये लङ्कामारुरुहुस्तदा॥ १०</a-v></p>
<p id="6.32.11"><a-v>काञ्चनानि प्रमृद्नन्तस्तोरणानि प्लवंगमाः।</a-v><a-v>कैलासशिखराभानि गोपुराणि प्रमथ्य च॥ ११</a-v></p>
<p id="6.32.12"><a-v>आप्लवन्तः प्लवन्तश्च गर्जन्तश्च प्लवंगमाः।</a-v><a-v>लङ्कां तामभ्यवर्तन्त महावारणसंनिभाः॥ १२</a-v></p>
<p id="6.32.13"><a-v>जयत्यतिबलो रामो लक्ष्मणश्च महाबलः।</a-v><a-v>राजा जयति सुग्रीवो राघवेणाभिपालितः॥ १३</a-v></p>
<p id="6.32.14"><a-v>इत्येवं घोषयन्तश्च गर्जन्तश्च प्लवंगमाः।</a-v><a-v>अभ्यधावन्त लङ्कायाः प्राकारं कामरूपिणः॥ १४</a-v></p>
<p id="6.32.15"><a-v>वीरबाहुः सुबाहुश्च नलश्च वनगोचरः।</a-v><a-v>निपीड्योपनिविष्टास्ते प्राकारं हरियूथपाः॥ १५</a-v></p>
<p id="6.32.16"><a-v>एतस्मिन्नन्तरे चक्रुः स्कन्धावारनिवेशनम्॥ १६</a-v></p>
<p id="6.32.17"><a-v>पूर्वद्वारं तु कुमुदः कोटिभिर्दशभिर्वृतः।</a-v><a-v>आवृत्य बलवांस्तस्थौ हरिभिर्जितकाशिभिः॥ १७</a-v></p>
<p id="6.32.18"><a-v>दक्षिणद्वारमागम्य वीरः शतबलिः कपिः।</a-v><a-v>आवृत्य बलवांस्तस्थौ विंशत्या कोटिभिर्वृतः॥ १८</a-v></p>
<p id="6.32.19"><a-v>सुषेणः पश्चिमद्वारं गतस्तारा पिता हरिः।</a-v><a-v>आवृत्य बलवांस्तस्थौ षष्टि कोटिभिरावृतः॥ १९</a-v></p>
<p id="6.32.20"><a-v>उत्तरद्वारमासाद्य रामः सौमित्रिणा सह।</a-v><a-v>आवृत्य बलवांस्तस्थौ सुग्रीवश्च हरीश्वरः॥ २०</a-v></p>
<p id="6.32.21"><a-v>गोलाङ्गूलो महाकायो गवाक्षो भीमदर्शनः।</a-v><a-v>वृतः कोट्या महावीर्यस्तस्थौ रामस्य पार्वतः॥ २१</a-v></p>
<p id="6.32.22"><a-v>ऋष्काणां भीमवेगानां धूम्रः शत्रुनिबर्हणः।</a-v><a-v>वृतः कोट्या महावीर्यस्तस्थौ रामस्य पार्श्वतः॥ २२</a-v></p>
<p id="6.32.23"><a-v>संनद्धस्तु महावीर्यो गदापाणिर्विभीषणः।</a-v><a-v>वृतो यस्तैस्तु सचिवैस्तस्थौ तत्र महाबलः॥ २३</a-v></p>
<p id="6.32.24"><a-v>गजो गवाक्षो गवयः शरभो गन्धमादनः।</a-v><a-v>समन्तात्परिघावन्तो ररक्षुर्हरिवाहिनीम्॥ २४</a-v></p>
<p id="6.32.25"><a-v>ततः कोपपरीतात्मा रावणो राक्षसेश्वरः।</a-v><a-v>निर्याणं सर्वसैन्यानां द्रुतमाज्ञापयत्तदा॥ २५</a-v></p>
<p id="6.32.26"><a-v>निष्पतन्ति ततः सैन्या हृष्टा रावणचोदिताः।</a-v><a-v>समये पूर्यमाणस्य वेगा इव महोदधेः॥ २६</a-v></p>
<p id="6.32.27"><a-v>एतस्मिन्नन्तरे घोरः संग्रामः समपद्यत।</a-v><a-v>रक्षसां वानराणां च यथा देवासुरे पुरा॥ २७</a-v></p>
<p id="6.32.28"><a-v>ते गदाभिः प्रदीप्ताभिः शक्तिशूलपरश्वधैः।</a-v><a-v>निजघ्नुर्वानरान्घोराः कथयन्तः स्वविक्रमान्॥ २८</a-v></p>
<p id="6.32.29"><a-v>तथा वृक्षैर्महाकायाः पर्वताग्रैश्च वानराः।</a-v><a-v>राक्षसास्तानि रक्षांसि नखैर्दन्तैश्च वेगिताः॥ २९</a-v></p>
<p id="6.32.30"><a-v>राक्षसास्त्वपरे भीमाः प्राकारस्था महीगतान्।</a-v><a-v>भिण्डिपालैश्च खड्गैश्च शूलैश्चैव व्यदारयन्॥ ३०</a-v></p>
<p id="6.32.31"><a-v>वानराश्चापि संक्रुद्धाः प्राकारस्थान्महीगताः।</a-v><a-v>राक्षसान्पातयामासुः समाप्लुत्य प्लवंगमाः॥ ३१</a-v></p>
<p id="6.32.32"><a-v>स संप्रहारस्तुमुलो मांसशोणितकर्दमः।</a-v><a-v>रक्षसां वानराणां च संबभूवाद्भुतोपमाः॥ ३२</a-v></p>
<p><a-v>इति श्रीरामायणे युद्धकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
