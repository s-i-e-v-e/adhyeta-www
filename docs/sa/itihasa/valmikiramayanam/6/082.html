<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/082.sxml"><a-title>वाल्मीकिरामायणम् युद्धकाण्डम् ८२ सर्गः</a-title><a-meta>
<p>Unique Words: 341</p>
</a-meta><hr><a-sec><p id="6.82.1"><a-v>तानि नागसहस्राणि सारोहाणां च वाजिनाम्।</a-v><a-v>रथानां चाग्निवर्णानां सध्वजानां सहस्रशः॥ १</a-v></p>
<p id="6.82.2"><a-v>राक्षसानां सहस्राणि गदापरिघयोधिनाम्।</a-v><a-v>काञ्चनध्वजचित्राणां शूराणां कामरूपिणाम्॥ २</a-v></p>
<p id="6.82.3"><a-v>निहतानि शरैस्तीक्ष्णैस्तप्तकाञ्चनभूषणैः।</a-v><a-v>रावणेन प्रयुक्तानि रामेणाक्लिष्टकर्मणा॥ ३</a-v></p>
<p id="6.82.4"><a-v>दृष्ट्वा श्रुत्वा च संभ्रान्ता हतशेषा निशाचराः।</a-v><a-v>राक्षस्यश्च समागम्य दीनाश्चिन्तापरिप्लुताः॥ ४</a-v></p>
<p id="6.82.5"><a-v>विधवा हतपुत्राश्च क्रोशन्त्यो हतबान्धवाः।</a-v><a-v>राक्षस्यः सह संगम्य दुःखार्ताः पर्यदेवयन्॥ ५</a-v></p>
<p id="6.82.6"><a-v>कथं शूर्पणखा वृद्धा कराला निर्णतोदरी।</a-v><a-v>आससाद वने रामं कन्दर्पमिव रूपिणम्॥ ६</a-v></p>
<p id="6.82.7"><a-v>सुकुमारं महासत्त्वं सर्वभूतहिते रतम्।</a-v><a-v>तं दृष्ट्वा लोकवध्या सा हीनरूपा प्रकामिता॥ ७</a-v></p>
<p id="6.82.8"><a-v>कथं सर्वगुणैर्हीना गुणवन्तं महौजसं।</a-v><a-v>सुमुखं दुर्मुखी रामं कामयामास राक्षसी॥ ८</a-v></p>
<p id="6.82.9"><a-v>जनस्यास्याल्पभाग्यत्वात्पलिनी श्वेतमूर्धजा।</a-v><a-v>अकार्यमपहास्यं च सर्वलोकविगर्हितम्॥ ९</a-v></p>
<p id="6.82.10"><a-v>राक्षसानां विनाशाय दूषणस्य खरस्य च।</a-v><a-v>चकाराप्रतिरूपा सा राघवस्य प्रधर्षणम्॥ १०</a-v></p>
<p id="6.82.11"><a-v>तन्निमित्तमिदं वैरं रावणेन कृतं महत्।</a-v><a-v>वधाय नीता सा सीता दशग्रीवेण रक्षसा॥ ११</a-v></p>
<p id="6.82.12"><a-v>न च सीतां दशग्रीवः प्राप्नोति जनकात्मजाम्।</a-v><a-v>बद्धं बलवता वैरमक्षयं राघवेण ह॥ १२</a-v></p>
<p id="6.82.13"><a-v>वैदेहीं प्रार्थयानं तं विराधं प्रेक्ष्य राक्षसं।</a-v><a-v>हतमेकेन रामेण पर्याप्तं तन्निदर्शनम्॥ १३</a-v></p>
<p id="6.82.14"><a-v>चतुर्दशसहस्राणि रक्षसां भीमकर्मणाम्।</a-v><a-v>निहतानि जनस्थाने शरैरग्निशिखोपमैः॥ १४</a-v></p>
<p id="6.82.15"><a-v>खरश्च निहतः संख्ये दूषणस्त्रिशिरास्तथा।</a-v><a-v>शरैरादित्यसंकाशैः पर्याप्तं तन्निदर्शनम्॥ १५</a-v></p>
<p id="6.82.16"><a-v>हतो योजनबाहुश्च कबन्धो रुधिराशनः।</a-v><a-v>क्रोधार्तो विनदन्सोऽथ पर्याप्तं तन्निदर्शनम्॥ १६</a-v></p>
<p id="6.82.17"><a-v>जघान बलिनं रामः सहस्रनयनात्मजम्।</a-v><a-v>बालिनं मेघसंकाशं पर्याप्तं तन्निदर्शनम्॥ १७</a-v></p>
<p id="6.82.18"><a-v>ऋश्यमूके वसञ्शैले दीनो भग्नमनोरथः।</a-v><a-v>सुग्रीवः स्थापितो राज्ये पर्याप्तं तन्निदर्शनम्॥ १८</a-v></p>
<p id="6.82.19"><a-v>धर्मार्थसहितं वाक्यं सर्वेषां रक्षसां हितम्।</a-v><a-v>युक्तं विभीषणेनोक्तं मोहात्तस्य न रोचते॥ १९</a-v></p>
<p id="6.82.20"><a-v>विभीषणवचः कुर्याद्यदि स्म धनदानुजः।</a-v><a-v>श्मशानभूता दुःखार्ता नेयं लङ्का पुरी भवेत्॥ २०</a-v></p>
<p id="6.82.21"><a-v>कुम्भकर्णं हतं श्रुत्वा राघवेण महाबलम्।</a-v><a-v>प्रियं चेन्द्रजितं पुत्रं रावणो नावबुध्यते॥ २१</a-v></p>
<p id="6.82.22"><a-v>मम पुत्रो मम भ्राता मम भर्ता रणे हतः।</a-v><a-v>इत्येवं श्रूयते शब्दो राक्षसानां कुले कुले॥ २२</a-v></p>
<p id="6.82.23"><a-v>रथाश्चाश्वाश्च नागाश्च हताः शतसहस्रशः।</a-v><a-v>रणे रामेण शूरेण राक्षसाश्च पदातयः॥ २३</a-v></p>
<p id="6.82.24"><a-v>रुद्रो वा यदि वा विष्णुर्महेन्द्रो वा शतक्रतुः।</a-v><a-v>हन्ति नो रामरूपेण यदि वा स्वयमन्तकः॥ २४</a-v></p>
<p id="6.82.25"><a-v>हतप्रवीरा रामेण निराशा जीविते वयम्।</a-v><a-v>अपश्यन्त्यो भयस्यान्तमनाथा विलपामहे॥ २५</a-v></p>
<p id="6.82.26"><a-v>रामहस्ताद्दशग्रीवः शूरो दत्तवरो युधि।</a-v><a-v>इदं भयं महाघोरमुत्पन्नं नावबुध्यते॥ २६</a-v></p>
<p id="6.82.27"><a-v>न देवा न च गन्धर्वा न पिशाचा न राक्षसाः।</a-v><a-v>उपसृष्टं परित्रातुं शक्ता रामेण संयुगे॥ २७</a-v></p>
<p id="6.82.28"><a-v>उत्पाताश्चापि दृश्यन्ते रावणस्य रणे रणे।</a-v><a-v>कथयिष्यन्ति रामेण रावणस्य निबर्हणम्॥ २८</a-v></p>
<p id="6.82.29"><a-v>पितामहेन प्रीतेन देवदानवराक्षसैः।</a-v><a-v>रावणस्याभयं दत्तं मानुषेभ्यो न याचितम्॥ २९</a-v></p>
<p id="6.82.30"><a-v>तदिदं मानुषान्मन्ये प्राप्तं निःसंशयं भयम्।</a-v><a-v>जीवितान्तकरं घोरं रक्षसां रावणस्य च॥ ३०</a-v></p>
<p id="6.82.31"><a-v>पीड्यमानास्तु बलिना वरदानेन रक्षसा।</a-v><a-v>दीप्तैस्तपोभिर्विबुधाः पितामहमपूजयन्॥ ३१</a-v></p>
<p id="6.82.32"><a-v>देवतानां हितार्थाय महात्मा वै पितामहः।</a-v><a-v>उवाच देवताः सर्वा इदं तुष्टो महद्वचः॥ ३२</a-v></p>
<p id="6.82.33"><a-v>अद्य प्रभृति लोकांस्त्रीन्सर्वे दानवराक्षसाः।</a-v><a-v>भयेन प्रावृता नित्यं विचरिष्यन्ति शाश्वतम्॥ ३३</a-v></p>
<p id="6.82.34"><a-v>दैवतैस्तु समागम्य सर्वैश्चेन्द्रपुरोगमैः।</a-v><a-v>वृषध्वजस्त्रिपुरहा महादेवः प्रसादितः॥ ३४</a-v></p>
<p id="6.82.35"><a-v>प्रसन्नस्तु महादेवो देवानेतद्वचोऽब्रवीत्।</a-v><a-v>उत्पत्स्यति हितार्थं वो नारी रक्षःक्षयावहा॥ ३५</a-v></p>
<p id="6.82.36"><a-v>एषा देवैः प्रयुक्ता तु क्षुद्यथा दानवान्पुरा।</a-v><a-v>भक्षयिष्यति नः सीता राक्षसघ्नी सरावणान्॥ ३६</a-v></p>
<p id="6.82.37"><a-v>रावणस्यापनीतेन दुर्विनीतस्य दुर्मतेः।</a-v><a-v>अयं निष्टानको घोरः शोकेन समभिप्लुतः॥ ३७</a-v></p>
<p id="6.82.38"><a-v>तं न पश्यामहे लोके यो नः शरणदो भवेत्।</a-v><a-v>राघवेणोपसृष्टानां कालेनेव युगक्षये॥ ३८</a-v></p>
<p id="6.82.39"><a-v>इतीव सर्वा रजनीचरस्त्रियः परस्परं संपरिरभ्य बाहुभिः।</a-v><a-v>विषेदुरार्तातिभयाभिपीडिता विनेदुरुच्चैश्च तदा सुदारुणम्॥ ३९</a-v></p>
<p><a-v>इति श्रीरामायणे युद्धकाण्डे द्व्यशीतितमः सर्गः ॥ ८२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
