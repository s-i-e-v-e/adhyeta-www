<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/070.sxml"><a-title>वाल्मीकिरामायणम् युद्धकाण्डम् ७० सर्गः</a-title><a-meta>
<p>Unique Words: 379</p>
</a-meta><hr><a-sec><p id="6.70.1"><a-v>राघवश्चापि विपुलं तं राक्षसवनौकसाम्।</a-v><a-v>श्रुत्वा संग्रामनिर्घोषं जाम्बवन्तमुवाच ह॥ १</a-v></p>
<p id="6.70.2"><a-v>सौम्य नूनं हनुमता कृतं कर्म सुदुष्करम्।</a-v><a-v>श्रूयते हि यथा भीमः सुमहानायुधस्वनः॥ २</a-v></p>
<p id="6.70.3"><a-v>तद्गच्छ कुरु साहाय्यं स्वबलेनाभिसंवृतः।</a-v><a-v>क्षिप्रमृष्कपते तस्य कपिश्रेष्ठस्य युध्यतः॥ ३</a-v></p>
<p id="6.70.4"><a-v>ऋक्षराजस्तथेत्युक्त्वा स्वेनानीकेन संवृतः।</a-v><a-v>आगच्छत्पश्चिमद्वारं हनूमान्यत्र वानरः॥ ४</a-v></p>
<p id="6.70.5"><a-v>अथायान्तं हनूमन्तं ददर्शर्क्षपतिः पथि।</a-v><a-v>वानरैः कृतसंग्रामैः श्वसद्भिरभिसंवृतम्॥ ५</a-v></p>
<p id="6.70.6"><a-v>दृष्ट्वा पथि हनूमांश्च तदृष्कबलमुद्यतम्।</a-v><a-v>नीलमेघनिभं भीमं संनिवार्य न्यवर्तत॥ ६</a-v></p>
<p id="6.70.7"><a-v>स तेन हरिसैन्येन संनिकर्षं महायशाः।</a-v><a-v>शीघ्रमागम्य रामाय दुःखितो वाक्यमब्रवीत्॥ ७</a-v></p>
<p id="6.70.8"><a-v>समरे युध्यमानानामस्माकं प्रेक्षतां च सः।</a-v><a-v>जघान रुदतीं सीतामिन्द्रजिद्रावणात्मजः॥ ८</a-v></p>
<p id="6.70.9"><a-v>उद्भ्रान्तचित्तस्तां दृष्ट्वा विषण्णोऽहमरिंदम।</a-v><a-v>तदहं भवतो वृत्तं विज्ञापयितुमागतः॥ ९</a-v></p>
<p id="6.70.10"><a-v>तस्य तद्वचनं श्रुत्वा राघवः शोकमूर्छितः।</a-v><a-v>निपपात तदा भूमौ छिन्नमूल इव द्रुमः॥ १०</a-v></p>
<p id="6.70.11"><a-v>तं भूमौ देवसंकाशं पतितं दृश्य राघवम्।</a-v><a-v>अभिपेतुः समुत्पत्य सर्वतः कपिसत्तमाः॥ ११</a-v></p>
<p id="6.70.12"><a-v>असिञ्चन्सलिलैश्चैनं पद्मोत्पलसुगन्धिभिः।</a-v><a-v>प्रदहन्तमसह्यं च सहसाग्निमिवोत्थितम्॥ १२</a-v></p>
<p id="6.70.13"><a-v>तं लक्ष्मणोऽथ बाहुभ्यां परिष्वज्य सुदुःखितः।</a-v><a-v>उवाच राममस्वस्थं वाक्यं हेत्वर्थसंहितम्॥ १३</a-v></p>
<p id="6.70.14"><a-v>शुभे वर्त्मनि तिष्ठन्तं त्वामार्यविजितेन्द्रियम्।</a-v><a-v>अनर्थेभ्यो न शक्नोति त्रातुं धर्मो निरर्थकः॥ १४</a-v></p>
<p id="6.70.15"><a-v>भूतानां स्थावराणां च जङ्गमानां च दर्शनम्।</a-v><a-v>यथास्ति न तथा धर्मस्तेन नास्तीति मे मतिः॥ १५</a-v></p>
<p id="6.70.16"><a-v>यथैव स्थावरं व्यक्तं जङ्गमं च तथाविधम्।</a-v><a-v>नायमर्थस्तथा युक्तस्त्वद्विधो न विपद्यते॥ १६</a-v></p>
<p id="6.70.17"><a-v>यद्यधर्मो भवेद्भूतो रावणो नरकं व्रजेत्।</a-v><a-v>भवांश्च धर्मसंयुक्तो नैवं व्यसनमाप्नुयात्॥ १७</a-v></p>
<p id="6.70.18"><a-v>तस्य च व्यसनाभावाद्व्यसनं च गते त्वयि।</a-v><a-v>धर्मेणोपलभेद्धर्ममधर्मं चाप्यधर्मतः॥ १८</a-v></p>
<p id="6.70.19"><a-v>यदि धर्मेण युज्येरन्नाधर्मरुचयो जनाः।</a-v><a-v>धर्मेण चरतां धर्मस्तथा चैषां फलं भवेत्॥ १९</a-v></p>
<p id="6.70.20"><a-v>यस्मादर्था विवर्धन्ते येष्वधर्मः प्रतिष्ठितः।</a-v><a-v>क्लिश्यन्ते धर्मशीलाश्च तस्मादेतौ निरर्थकौ॥ २०</a-v></p>
<p id="6.70.21"><a-v>वध्यन्ते पापकर्माणो यद्यधर्मेण राघव।</a-v><a-v>वधकर्महतो धर्मः स हतः कं वधिष्यति॥ २१</a-v></p>
<p id="6.70.22"><a-v>अथ वा विहितेनायं हन्यते हन्ति वा परम्।</a-v><a-v>विधिरालिप्यते तेन न स पापेन कर्मणा॥ २२</a-v></p>
<p id="6.70.23"><a-v>अदृष्टप्रतिकारेण अव्यक्तेनासता सता।</a-v><a-v>कथं शक्यं परं प्राप्तुं धर्मेणारिविकर्शन॥ २३</a-v></p>
<p id="6.70.24"><a-v>यदि सत्स्यात्सतां मुख्य नासत्स्यात्तव किंचन।</a-v><a-v>त्वया यदीदृशं प्राप्तं तस्मात्सन्नोपपद्यते॥ २४</a-v></p>
<p id="6.70.25"><a-v>अथ वा दुर्बलः क्लीबो बलं धर्मोऽनुवर्तते।</a-v><a-v>दुर्बलो हृतमर्यादो न सेव्य इति मे मतिः॥ २५</a-v></p>
<p id="6.70.26"><a-v>बलस्य यदि चेद्धर्मो गुणभूतः पराक्रमे।</a-v><a-v>धर्ममुत्सृज्य वर्तस्व यथा धर्मे तथा बले॥ २६</a-v></p>
<p id="6.70.27"><a-v>अथ चेत्सत्यवचनं धर्मः किल परंतप।</a-v><a-v>अनृतस्त्वय्यकरुणः किं न बद्धस्त्वया पिता॥ २७</a-v></p>
<p id="6.70.28"><a-v>यदि धर्मो भवेद्भूत अधर्मो वा परंतप।</a-v><a-v>न स्म हत्वा मुनिं वज्री कुर्यादिज्यां शतक्रतुः॥ २८</a-v></p>
<p id="6.70.29"><a-v>अधर्मसंश्रितो धर्मो विनाशयति राघव।</a-v><a-v>सर्वमेतद्यथाकामं काकुत्स्थ कुरुते नरः॥ २९</a-v></p>
<p id="6.70.30"><a-v>मम चेदं मतं तात धर्मोऽयमिति राघव।</a-v><a-v>धर्ममूलं त्वया छिन्नं राज्यमुत्सृजता तदा॥ ३०</a-v></p>
<p id="6.70.31"><a-v>अर्थेभ्यो हि विवृद्धेभ्यः संवृद्धेभ्यस्ततस्ततः।</a-v><a-v>क्रियाः सर्वाः प्रवर्तन्ते पर्वतेभ्य इवापगाः॥ ३१</a-v></p>
<p id="6.70.32"><a-v>अर्थेन हि वियुक्तस्य पुरुषस्याल्पतेजसः।</a-v><a-v>व्युच्छिद्यन्ते क्रियाः सर्वा ग्रीष्मे कुसरितो यथा॥ ३२</a-v></p>
<p id="6.70.33"><a-v>सोऽयमर्थं परित्यज्य सुखकामः सुखैधितः।</a-v><a-v>पापमारभते कर्तुं तथा दोषः प्रवर्तते॥ ३३</a-v></p>
<p id="6.70.34"><a-v>यस्यार्थास्तस्य मित्राणि यस्यार्थास्तस्य बान्धवः।</a-v><a-v>यस्यार्थाः स पुमाँल्लोके यस्यार्थाः स च पण्डितः॥ ३४</a-v></p>
<p id="6.70.35"><a-v>यस्यार्थाः स च विक्रान्तो यस्यार्थाः स च बुद्धिमान्।</a-v><a-v>यस्यार्थाः स महाभागो यस्यार्थाः स महागुणः॥ ३५</a-v></p>
<p id="6.70.36"><a-v>अर्थस्यैते परित्यागे दोषाः प्रव्याहृता मया।</a-v><a-v>राज्यमुत्सृजता वीर येन बुद्धिस्त्वया कृता॥ ३६</a-v></p>
<p id="6.70.37"><a-v>यस्यार्था धर्मकामार्थास्तस्य सर्वं प्रदक्षिणम्।</a-v><a-v>अधनेनार्थकामेन नार्थः शक्यो विचिन्वता॥ ३७</a-v></p>
<p id="6.70.38"><a-v>हर्षः कामश्च दर्पश्च धर्मः क्रोधः शमो दमः।</a-v><a-v>अर्थादेतानि सर्वाणि प्रवर्तन्ते नराधिप॥ ३८</a-v></p>
<p id="6.70.39"><a-v>येषां नश्यत्ययं लोकश्चरतां धर्मचारिणाम्।</a-v><a-v>तेऽर्थास्त्वयि न दृश्यन्ते दुर्दिनेषु यथा ग्रहाः॥ ३९</a-v></p>
<p id="6.70.40"><a-v>त्वयि प्रव्रजिते वीर गुरोश्च वचने स्थिते।</a-v><a-v>रक्षसापहृता भार्या प्राणैः प्रियतरा तव॥ ४०</a-v></p>
<p id="6.70.41"><a-v>तदद्य विपुलं वीर दुःखमिन्द्रजिता कृतम्।</a-v><a-v>कर्मणा व्यपनेष्यामि तस्मादुत्तिष्ठ राघव॥ ४१</a-v></p>
<p id="6.70.42"><a-v>अयमनघ तवोदितः प्रियार्थं जनकसुता निधनं निरीक्ष्य रुष्टः।</a-v><a-v>सहयगजरथां सराक्षसेन्द्रां भृशमिषुभिर्विनिपातयामि लङ्काम्॥ ४२</a-v></p>
<p><a-v>इति श्रीरामायणे युद्धकाण्डे सप्ततितमः सर्गः ॥ ७०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
