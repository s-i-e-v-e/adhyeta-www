<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/043.sxml"><a-title>वाल्मीकिरामायणम् युद्धकाण्डम् ४३ सर्गः</a-title><a-meta>
<p>Unique Words: 226</p>
</a-meta><hr><a-sec><p id="6.43.1"><a-v>धूम्राक्षं निहतं श्रुत्वा रावणो राक्षसेश्वरः।</a-v><a-v>बलाध्यक्षमुवाचेदं कृताञ्जलिमुपस्थितम्॥ १</a-v></p>
<p id="6.43.2"><a-v>शीघ्रं निर्यान्तु दुर्धर्षा राक्षसा भीमविक्रमाः।</a-v><a-v>अकम्पनं पुरस्कृत्य सर्वशस्त्रप्रकोविदम्॥ २</a-v></p>
<p id="6.43.3"><a-v>ततो नानाप्रहरणा भीमाक्षा भीमदर्शनाः।</a-v><a-v>निष्पेतू राक्षसा मुख्या बलाध्यक्षप्रचोदिताः॥ ३</a-v></p>
<p id="6.43.4"><a-v>रथमास्थाय विपुलं तप्तकाञ्चनकुण्डलः।</a-v><a-v>राकसैः संवृतो घोरैस्तदा निर्यात्यकम्पनः॥ ४</a-v></p>
<p id="6.43.5"><a-v>न हि कम्पयितुं शक्यः सुरैरपि महामृधे।</a-v><a-v>अकम्पनस्ततस्तेषामादित्य इव तेजसा॥ ५</a-v></p>
<p id="6.43.6"><a-v>तस्य निधावमानस्य संरब्धस्य युयुत्सया।</a-v><a-v>अकस्माद्दैन्यमागच्छद्धयानां रथवाहिनाम्॥ ६</a-v></p>
<p id="6.43.7"><a-v>व्यस्फुरन्नयनं चास्य सव्यं युद्धाभिनन्दिनः।</a-v><a-v>विवर्णो मुखवर्णश्च गद्गदश्चाभवत्स्वरः॥ ७</a-v></p>
<p id="6.43.8"><a-v>अभवत्सुदिने चापि दुर्दिने रूक्षमारुतम्।</a-v><a-v>ऊचुः खगा मृगाः सर्वे वाचः क्रूरा भयावहाः॥ ८</a-v></p>
<p id="6.43.9"><a-v>स सिंहोपचितस्कन्धः शार्दूलसमविक्रमः।</a-v><a-v>तानुत्पातानचिन्त्यैव निर्जगाम रणाजिरम्॥ ९</a-v></p>
<p id="6.43.10"><a-v>तदा निर्गच्छतस्तस्य रक्षसः सह राक्षसैः।</a-v><a-v>बभूव सुमहान्नादः क्षोभयन्निव सागरम्॥ १०</a-v></p>
<p id="6.43.11"><a-v>तेन शब्देन वित्रस्ता वानराणां महाचमूः।</a-v><a-v>द्रुमशैलप्रहरणा योद्धुं समवतिष्ठत॥ ११</a-v></p>
<p id="6.43.12"><a-v>तेषां युद्धं महारौद्रं संजज्ञे कपिरक्षसाम्।</a-v><a-v>रामरावणयोरर्थे समभित्यक्तजीविनाम्॥ १२</a-v></p>
<p id="6.43.13"><a-v>सर्वे ह्यतिबलाः शूराः सर्वे पर्वतसंनिभाः।</a-v><a-v>हरयो राक्षसाश्चैव परस्परजिघंसवः॥ १३</a-v></p>
<p id="6.43.14"><a-v>तेषां विनर्दातां शब्दः संयुगेऽतितरस्विनाम्।</a-v><a-v>शुश्रुवे सुमहान्क्रोधादन्योन्यमभिगर्जताम्॥ १४</a-v></p>
<p id="6.43.15"><a-v>रजश्चारुणवर्णाभं सुभीममभवद्भृशम्।</a-v><a-v>उद्धूतं हरिरक्षोभिः संरुरोध दिशो दश॥ १५</a-v></p>
<p id="6.43.16"><a-v>अन्योन्यं रजसा तेन कौशेयोद्धूतपाण्डुना।</a-v><a-v>संवृतानि च भूतानि ददृशुर्न रणाजिरे॥ १६</a-v></p>
<p id="6.43.17"><a-v>न ध्वजो न पताकावा वर्म वा तुरगोऽपि वा।</a-v><a-v>आयुधं स्यन्दनं वापि ददृशे तेन रेणुना॥ १७</a-v></p>
<p id="6.43.18"><a-v>शब्दश्च सुमहांस्तेषां नर्दतामभिधावताम्।</a-v><a-v>श्रूयते तुमुले युद्धे न रूपाणि चकाशिरे॥ १८</a-v></p>
<p id="6.43.19"><a-v>हरीनेव सुसंक्रुद्धा हरयो जघ्नुराहवे।</a-v><a-v>राक्षसाश्चापि रक्षांसि निजघ्नुस्तिमिरे तदा॥ १९</a-v></p>
<p id="6.43.20"><a-v>परांश्चैव विनिघ्नन्तः स्वांश्च वानरराक्षसाः।</a-v><a-v>रुधिरार्द्रं तदा चक्रुर्महीं पङ्कानुलेपनाम्॥ २०</a-v></p>
<p id="6.43.21"><a-v>ततस्तु रुधिरौघेण सिक्तं व्यपगतं रजः।</a-v><a-v>शरीरशवसंकीर्णा बभूव च वसुंधरा॥ २१</a-v></p>
<p id="6.43.22"><a-v>द्रुमशक्तिशिलाप्रासैर्गदापरिघतोमरैः।</a-v><a-v>हरयो राक्षसास्तूर्णं जघ्नुरन्योन्यमोजसा॥ २२</a-v></p>
<p id="6.43.23"><a-v>बाहुभिः परिघाकारैर्युध्यन्तः पर्वतोपमाः।</a-v><a-v>हरयो भीमकर्माणो राक्षसाञ्जघ्नुराहवे॥ २३</a-v></p>
<p id="6.43.24"><a-v>राक्षसाश्चापि संक्रुद्धाः प्रासतोमरपाणयः।</a-v><a-v>कपीन्निजघ्निरे तत्र शस्त्रैः परमदारुणैः॥ २४</a-v></p>
<p id="6.43.25"><a-v>हरयस्त्वपि रक्षांसि महाद्रुममहाश्मभिः।</a-v><a-v>विदारयन्त्यभिक्रम्य शस्त्राण्याच्छिद्य वीर्यतः॥ २५</a-v></p>
<p id="6.43.26"><a-v>एतस्मिन्नन्तरे वीरा हरयः कुमुदो नलः।</a-v><a-v>मैन्दश्च परमक्रुद्धश्चक्रुर्वेगमनुत्तमम्॥ २६</a-v></p>
<p id="6.43.27"><a-v>ते तु वृक्षैर्महावेगा राक्षसानां चमूमुखे।</a-v><a-v>कदनं सुमह चक्रुर्लीलया हरियूथपाः॥ २७</a-v></p>
<p><a-v>इति श्रीरामायणे युद्धकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
