<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/022.sxml"><a-title>वाल्मीकिरामायणम् युद्धकाण्डम् २२ सर्गः</a-title><a-meta>
<p>Unique Words: 384</p>
</a-meta><hr><a-sec><p id="6.22.1"><a-v>ततस्तमक्षोभ्यबलं लङ्कायां नृपतेश्चरः।</a-v><a-v>सुवेले राघवं शैले निविष्टं प्रत्यवेदयन्॥ १</a-v></p>
<p id="6.22.2"><a-v>चाराणां रावणः श्रुत्वा प्राप्तं रामं महाबलम्।</a-v><a-v>जातोद्वेगोऽभवत्किंचित्सचिवांश्चेदमब्रवीत्॥ २</a-v></p>
<p id="6.22.3"><a-v>मन्त्रिणः शीघ्रमायान्तु सर्वे वै सुसमाहिताः।</a-v><a-v>अयं नो मन्त्रकालो हि संप्राप्त इव राक्षसाः॥ ३</a-v></p>
<p id="6.22.4"><a-v>तस्य तच्छासनं श्रुत्वा मन्त्रिणोऽभ्यागमन्द्रुतम्।</a-v><a-v>ततः संमन्त्रयामास सचिवै राक्षसैः सह॥ ४</a-v></p>
<p id="6.22.5"><a-v>मन्त्रयित्वा स दुर्धर्षः क्षमं यत्समनन्तरम्।</a-v><a-v>विसर्जयित्वा सचिवान्प्रविवेश स्वमालयम्॥ ५</a-v></p>
<p id="6.22.6"><a-v>ततो राक्षसमाहूय विद्युज्जिह्वं महाबलम्।</a-v><a-v>मायाविदं महामायः प्राविशद्यत्र मैथिली॥ ६</a-v></p>
<p id="6.22.7"><a-v>विद्युज्जिह्वं च मायाज्ञमब्रवीद्राक्षसाधिपः।</a-v><a-v>मोहयिष्यामहे सीतां मायया जनकात्मजाम्॥ ७</a-v></p>
<p id="6.22.8"><a-v>शिरो मायामयं गृह्य राघवस्य निशाचर।</a-v><a-v>मां त्वं समुपतिष्ठस्व महच्च सशरं धनुः॥ ८</a-v></p>
<p id="6.22.9"><a-v>एवमुक्तस्तथेत्याह विद्युज्जिह्वो निशाचरः।</a-v><a-v>तस्य तुष्टोऽभवद्राजा प्रददौ च विभूषणम्॥ ९</a-v></p>
<p id="6.22.10"><a-v>अशोकवनिकायां तु प्रविवेश महाबलः।</a-v><a-v>ततो दीनामदैन्यार्हां ददर्श धनदानुजः।</a-v><a-v>अधोमुखीं शोकपरामुपविष्टां महीतले॥ १०</a-v></p>
<p id="6.22.11"><a-v>भर्तारमेव ध्यायन्तीमशोकवनिकां गताम्।</a-v><a-v>उपास्यमानां घोराभी राक्षसीभिरदूरतः॥ ११</a-v></p>
<p id="6.22.12"><a-v>उपसृत्य ततः सीतां प्रहर्षन्नाम कीर्तयन्।</a-v><a-v>इदं च वचनं धृष्टमुवाच जनकात्मजाम्॥ १२</a-v></p>
<p id="6.22.13"><a-v>सान्त्व्यमाना मया भद्रे यमुपाश्रित्य वल्गसे।</a-v><a-v>खर हन्ता स ते भर्ता राघवः समरे हतः॥ १३</a-v></p>
<p id="6.22.14"><a-v>छिन्नं ते सर्वतो मूलं दर्पस्ते निहतो मया।</a-v><a-v>व्यसनेनात्मनः सीते मम भार्या भविष्यसि॥ १४</a-v></p>
<p id="6.22.15"><a-v>अल्पपुण्ये निवृत्तार्थे मूढे पण्डितमानिनि।</a-v><a-v>शृणु भर्तृबधं सीते घोरं वृत्रवधं यथा॥ १५</a-v></p>
<p id="6.22.16"><a-v>समायातः समुद्रान्तं मां हन्तुं किल राघवः।</a-v><a-v>वानरेन्द्रप्रणीतेन बलेन महता वृतः॥ १६</a-v></p>
<p id="6.22.17"><a-v>संनिविष्टः समुद्रस्य तीरमासाद्य दक्षिणम्।</a-v><a-v>बलेन महता रामो व्रजत्यस्तं दिवाकरे॥ १७</a-v></p>
<p id="6.22.18"><a-v>अथाध्वनि परिश्रान्तमर्धरात्रे स्थितं बलम्।</a-v><a-v>सुखसुप्तं समासाद्य चारितं प्रथमं चरैः॥ १८</a-v></p>
<p id="6.22.19"><a-v>तत्प्रहस्तप्रणीतेन बलेन महता मम।</a-v><a-v>बलमस्य हतं रात्रौ यत्र रामः सुलक्ष्मणः॥ १९</a-v></p>
<p id="6.22.20"><a-v>पट्टसान्परिघान्खड्गांश्चक्रान्दण्डान्महायसान्।</a-v><a-v>बाणजालानि शूलानि भास्वरान्कूटमुद्गरान्॥ २०</a-v></p>
<p id="6.22.21"><a-v>यष्टीश्च तोमरान्प्रासंश्चक्राणि मुसलानि च।</a-v><a-v>उद्यम्योद्यम्य रक्षोभिर्वानरेषु निपातिताः॥ २१</a-v></p>
<p id="6.22.22"><a-v>अथ सुप्तस्य रामस्य प्रहस्तेन प्रमाथिना।</a-v><a-v>असक्तं कृतहस्तेन शिरश्छिन्नं महासिना॥ २२</a-v></p>
<p id="6.22.23"><a-v>विभीषणः समुत्पत्य निगृहीतो यदृच्छया।</a-v><a-v>दिशः प्रव्राजितः सर्वैर्लक्ष्मणः प्लवगैः सह॥ २३</a-v></p>
<p id="6.22.24"><a-v>सुग्रीवो ग्रीवया शेते भग्नया प्लवगाधिपः।</a-v><a-v>निरस्तहनुकः शेते हनूमान्राक्षसैर्हतः॥ २४</a-v></p>
<p id="6.22.25"><a-v>जाम्बवानथ जानुभ्यामुत्पतन्निहतो युधि।</a-v><a-v>पट्टसैर्बहुभिश्छिन्नो निकृत्तः पादपो यथा॥ २५</a-v></p>
<p id="6.22.26"><a-v>मैन्दश्च द्विविदश्चोभौ निहतौ वानरर्षभौ।</a-v><a-v>निःश्वसन्तौ रुदन्तौ च रुधिरेण समुक्षितौ॥ २६</a-v></p>
<p id="6.22.27"><a-v>असिनाभ्याहतश्छिन्नो मध्ये रिपुनिषूदनः।</a-v><a-v>अभिष्टनति मेदिन्यां पनसः पनसो यथा॥ २७</a-v></p>
<p id="6.22.28"><a-v>नाराचैर्बहुभिश्छिन्नः शेते दर्यां दरीमुखः।</a-v><a-v>कुमुदस्तु महातेजा निष्कूजन्सायकैर्हतः॥ २८</a-v></p>
<p id="6.22.29"><a-v>अङ्गदो बहुभिश्छिन्नः शरैरासाद्य राक्षसैः।</a-v><a-v>पातितो रुधिरोद्गारी क्षितौ निपतितोऽङ्गदः॥ २९</a-v></p>
<p id="6.22.30"><a-v>हरयो मथिता नागै रथजालैस्तथापरे।</a-v><a-v>शायिता मृदितास्तत्र वायुवेगैरिवाम्बुदाः॥ ३०</a-v></p>
<p id="6.22.31"><a-v>प्रद्रुताश्च परे त्रस्ता हन्यमाना जघन्यतः।</a-v><a-v>अभिद्रुतास्तु रक्षोभिः सिंहैरिव महाद्विपाः॥ ३१</a-v></p>
<p id="6.22.32"><a-v>सागरे पतिताः केचित्केचिद्गगनमाश्रिताः।</a-v><a-v>ऋक्षा वृक्षानुपारूढा वानरैस्तु विमिश्रिताः॥ ३२</a-v></p>
<p id="6.22.33"><a-v>सागरस्य च तीरेषु शैलेषु च वनेषु च।</a-v><a-v>पिङ्गाक्षास्ते विरूपाक्षैर्बहुभिर्बहवो हताः॥ ३३</a-v></p>
<p id="6.22.34"><a-v>एवं तव हतो भर्ता ससैन्यो मम सेनया।</a-v><a-v>क्षतजार्द्रं रजोध्वस्तमिदं चास्याहृतं शिरः॥ ३४</a-v></p>
<p id="6.22.35"><a-v>ततः परमदुर्धर्षो रावणो राक्षसेश्वरः।</a-v><a-v>सीतायामुपशृण्वन्त्यां राक्षसीमिदमब्रवीत्॥ ३५</a-v></p>
<p id="6.22.36"><a-v>राक्षसं क्रूरकर्माणं विद्युज्जिह्वं त्वमानय।</a-v><a-v>येन तद्राघवशिरः संग्रामात्स्वयमाहृतम्॥ ३६</a-v></p>
<p id="6.22.37"><a-v>विद्युज्जिह्वस्ततो गृह्य शिरस्तत्सशरासनम्।</a-v><a-v>प्रणामं शिरसा कृत्वा रावणस्याग्रतः स्थितः॥ ३७</a-v></p>
<p id="6.22.38"><a-v>तमब्रवीत्ततो राजा रावणो राक्षसं स्थितम्।</a-v><a-v>विद्युज्जिह्वं महाजिह्वं समीपपरिवर्तिनम्॥ ३८</a-v></p>
<p id="6.22.39"><a-v>अग्रतः कुरु सीतायाः शीघ्रं दाशरथेः शिरः।</a-v><a-v>अवस्थां पश्चिमां भर्तुः कृपणा साधु पश्यतु॥ ३९</a-v></p>
<p id="6.22.40"><a-v>एवमुक्तं तु तद्रक्षः शिरस्तत्प्रियदर्शनम्।</a-v><a-v>उपनिक्षिप्य सीतायाः क्षिप्रमन्तरधीयत॥ ४०</a-v></p>
<p id="6.22.41"><a-v>रावणश्चापि चिक्षेप भास्वरं कार्मुकं महत्।</a-v><a-v>त्रिषु लोकेषु विख्यातं सीतामिदमुवाच ह॥ ४१</a-v></p>
<p id="6.22.42"><a-v>इदं तत्तव रामस्य कार्मुकं ज्यासमन्वितम्।</a-v><a-v>इह प्रहस्तेनानीतं हत्वा तं निशि मानुषम्॥ ४२</a-v></p>
<p id="6.22.43"><a-v>स विद्युज्जिह्वेन सहैव तच्छिरो धनुश्च भूमौ विनिकीर्य रावणः।</a-v><a-v>विदेहराजस्य सुतां यशस्विनीं ततोऽब्रवीत्तां भव मे वशानुगा॥ ४३</a-v></p>
<p><a-v>इति श्रीरामायणे युद्धकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
