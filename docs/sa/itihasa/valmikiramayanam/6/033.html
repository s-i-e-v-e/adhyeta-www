<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/033.sxml"><a-title>वाल्मीकिरामायणम् युद्धकाण्डम् ३३ सर्गः</a-title><a-meta>
<p>Unique Words: 353</p>
</a-meta><hr><a-sec><p id="6.33.1"><a-v>युध्यतां तु ततस्तेषां वानराणां महात्मनाम्।</a-v><a-v>रक्षसां संबभूवाथ बलकोपः सुदारुणः॥ १</a-v></p>
<p id="6.33.2"><a-v>ते हयैः काञ्चनापीडैर्ध्वजैश्चाग्निशिखोपमैः।</a-v><a-v>रथैश्चादित्यसंकाशैः कवचैश्च मनोरमैः॥ २</a-v></p>
<p id="6.33.3"><a-v>निर्ययू राक्षसव्याघ्रा नादयन्तो दिशो दश।</a-v><a-v>राक्षसा भीमकर्माणो रावणस्य जयैषिणः॥ ३</a-v></p>
<p id="6.33.4"><a-v>वानराणामपि चमूर्महती जयमिच्चताम्।</a-v><a-v>अभ्यधावत तां सेनां रक्षसां कामरूपिणाम्॥ ४</a-v></p>
<p id="6.33.5"><a-v>एतस्मिन्नन्तरे तेषामन्योन्यमभिधावताम्।</a-v><a-v>रक्षसां वानराणां च द्वन्द्वयुद्धमवर्तत॥ ५</a-v></p>
<p id="6.33.6"><a-v>अङ्गदेनेन्द्रजित्सार्धं वालिपुत्रेण राक्षसः।</a-v><a-v>अयुध्यत महातेजास्त्र्यम्बकेण यथान्धकः॥ ६</a-v></p>
<p id="6.33.7"><a-v>प्रजङ्घेन च संपातिर्नित्यं दुर्मर्षणो रणे।</a-v><a-v>जम्बूमालिनमारब्धो हनूमानपि वानरः॥ ७</a-v></p>
<p id="6.33.8"><a-v>संगतः सुमहाक्रोधो राक्षसो रावणानुजः।</a-v><a-v>समरे तीक्ष्णवेगेन मित्रघ्नेन विभीषणः॥ ८</a-v></p>
<p id="6.33.9"><a-v>तपनेन गजः सार्धं राक्षसेन महाबलः।</a-v><a-v>निकुम्भेन महातेजा नीलोऽपि समयुध्यत॥ ९</a-v></p>
<p id="6.33.10"><a-v>वानरेन्द्रस्तु सुग्रीवः प्रघसेन समागतः।</a-v><a-v>संगतः समरे श्रीमान्विरूपाक्षेण लक्ष्मणः॥ १०</a-v></p>
<p id="6.33.11"><a-v>अग्निकेतुश्च दुर्धर्षो रश्मिकेतुश्च राक्षसः।</a-v><a-v>सुप्तघ्नो यज्ञकोपश्च रामेण सह संगताः॥ ११</a-v></p>
<p id="6.33.12"><a-v>वज्रमुष्टिस्तु मैन्देन द्विविदेनाशनिप्रभः।</a-v><a-v>राक्षसाभ्यां सुघोराभ्यां कपिमुख्यौ समागतौ॥ १२</a-v></p>
<p id="6.33.13"><a-v>वीरः प्रतपनो घोरो राक्षसो रणदुर्धरः।</a-v><a-v>समरे तीक्ष्णवेगेन नलेन समयुध्यत॥ १३</a-v></p>
<p id="6.33.14"><a-v>धर्मस्य पुत्रो बलवान्सुषेण इति विश्रुतः।</a-v><a-v>स विद्युन्मालिना सार्धमयुध्यत महाकपिः॥ १४</a-v></p>
<p id="6.33.15"><a-v>वानराश्चापरे भीमा राक्षसैरपरैः सह।</a-v><a-v>द्वन्द्वं समीयुर्बहुधा युद्धाय बहुभिः सह॥ १५</a-v></p>
<p id="6.33.16"><a-v>तत्रासीत्सुमहद्युद्धं तुमुलं लोमहर्षणम्।</a-v><a-v>रक्षसां वानराणां च वीराणां जयमिच्छताम्॥ १६</a-v></p>
<p id="6.33.17"><a-v>हरिराक्षसदेहेभ्यः प्रसृताः केशशाड्वलाः।</a-v><a-v>शरीरसंघाटवहाः प्रसुस्रुः शोणितापगाः॥ १७</a-v></p>
<p id="6.33.18"><a-v>आजघानेन्द्रजित्क्रुद्धो वज्रेणेव शतक्रतुः।</a-v><a-v>अङ्गदं गदया वीरं शत्रुसैन्यविदारणम्॥ १८</a-v></p>
<p id="6.33.19"><a-v>तस्य काञ्चनचित्राङ्गं रथं साश्वं ससारथिम्।</a-v><a-v>जघान समरे श्रीमानङ्गदो वेगवान्कपिः॥ १९</a-v></p>
<p id="6.33.20"><a-v>संपातिस्तु त्रिभिर्बाणैः प्रजङ्घेन समाहतः।</a-v><a-v>निजघानाश्वकर्णेन प्रजङ्घं रणमूर्धनि॥ २०</a-v></p>
<p id="6.33.21"><a-v>जम्बूमाली रथस्थस्तु रथशक्त्या महाबलः।</a-v><a-v>बिभेद समरे क्रुद्धो हनूमन्तं स्तनान्तरे॥ २१</a-v></p>
<p id="6.33.22"><a-v>तस्य तं रथमास्थाय हनूमान्मारुतात्मजः।</a-v><a-v>प्रममाथ तलेनाशु सह तेनैव रक्षसा॥ २२</a-v></p>
<p id="6.33.23"><a-v>भिन्नगात्रः शरैस्तीक्ष्णैः क्षिप्रहस्तेन रक्षसा।</a-v><a-v>प्रजघानाद्रिशृङ्गेण तपनं मुष्टिना गजः॥ २३</a-v></p>
<p id="6.33.24"><a-v>ग्रसन्तमिव सैन्यानि प्रघसं वानराधिपः।</a-v><a-v>सुग्रीवः सप्तपर्णेन निर्बिभेद जघान च॥ २४</a-v></p>
<p id="6.33.25"><a-v>प्रपीड्य शरवर्षेण राक्षसं भीमदर्शनम्।</a-v><a-v>निजघान विरूपाक्षं शरेणैकेन लक्ष्मणः॥ २५</a-v></p>
<p id="6.33.26"><a-v>अग्निकेतुश्च दुर्धर्षो रश्मिकेतुश्च राक्षसः।</a-v><a-v>सुप्तिघ्नो यज्ञकोपश्च रामं निर्बिभिदुः शरैः॥ २६</a-v></p>
<p id="6.33.27"><a-v>तेषां चतुर्णां रामस्तु शिरांसि समरे शरैः।</a-v><a-v>क्रुद्धश्चतुर्भिश्चिच्छेद घोरैरग्निशिखोपमैः॥ २७</a-v></p>
<p id="6.33.28"><a-v>वज्रमुष्टिस्तु मैन्देन मुष्टिना निहतो रणे।</a-v><a-v>पपात सरथः साश्वः पुराट्ट इव भूतले॥ २८</a-v></p>
<p id="6.33.29"><a-v>वज्राशनिसमस्पर्शो द्विविदोऽप्यशनिप्रभम्।</a-v><a-v>जघान गिरिशृङ्गेण मिषतां सर्वरक्षसाम्॥ २९</a-v></p>
<p id="6.33.30"><a-v>द्विविदं वानरेन्द्रं तु द्रुमयोधिनमाहवे।</a-v><a-v>शरैरशनिसंकाशैः स विव्याधाशनिप्रभः॥ ३०</a-v></p>
<p id="6.33.31"><a-v>स शरैरतिविद्धाङ्गो द्विविदः क्रोधमूर्छितः।</a-v><a-v>सालेन सरथं साश्वं निजघानाशनिप्रभम्॥ ३१</a-v></p>
<p id="6.33.32"><a-v>निकुम्भस्तु रणे नीलं नीलाञ्जनचयप्रभम्।</a-v><a-v>निर्बिभेद शरैस्तीक्ष्णैः करैर्मेघमिवांशुमान्॥ ३२</a-v></p>
<p id="6.33.33"><a-v>पुनः शरशतेनाथ क्षिप्रहस्तो निशाचरः।</a-v><a-v>बिभेद समरे नीलं निकुम्भः प्रजहास च॥ ३३</a-v></p>
<p id="6.33.34"><a-v>तस्यैव रथचक्रेण नीलो विष्णुरिवाहवे।</a-v><a-v>शिरश्चिच्छेद समरे निकुम्भस्य च सारथेः॥ ३४</a-v></p>
<p id="6.33.35"><a-v>विद्युन्माली रथस्थस्तु शरैः काञ्चनभूषणैः।</a-v><a-v>सुषेणं ताडयामास ननाद च मुहुर्मुहुः॥ ३५</a-v></p>
<p id="6.33.36"><a-v>तं रथस्थमथो दृष्ट्वा सुषेणो वानरोत्तमः।</a-v><a-v>गिरिशृङ्गेण महता रथमाशु न्यपातयत्॥ ३६</a-v></p>
<p id="6.33.37"><a-v>लाघवेन तु संयुक्तो विद्युन्माली निशाचरः।</a-v><a-v>अपक्रम्य रथात्तूर्णं गदापाणिः क्षितौ स्थितः॥ ३७</a-v></p>
<p id="6.33.38"><a-v>ततः क्रोधसमाविष्टः सुषेणो हरिपुंगवः।</a-v><a-v>शिलां सुमहतीं गृह्य निशाचरमभिद्रवत्॥ ३८</a-v></p>
<p id="6.33.39"><a-v>तमापतन्तं गदया विद्युन्माली निशाचरः।</a-v><a-v>वक्षस्यभिजग्नानाशु सुषेणं हरिसत्तमम्॥ ३९</a-v></p>
<p id="6.33.40"><a-v>गदाप्रहारं तं घोरमचिन्त्यप्लवगोत्तमः।</a-v><a-v>तां शिलां पातयामास तस्योरसि महामृधे॥ ४०</a-v></p>
<p id="6.33.41"><a-v>शिलाप्रहाराभिहतो विद्युन्माली निशाचरः।</a-v><a-v>निष्पिष्टहृदयो भूमौ गतासुर्निपपात ह॥ ४१</a-v></p>
<p id="6.33.42"><a-v>एवं तैर्वानरैः शूरैः शूरास्ते रजनीचराः।</a-v><a-v>द्वन्द्वे विमृदितास्तत्र दैत्या इव दिवौकसैः॥ ४२</a-v></p>
<p id="6.33.43"><a-v>भल्लैः खड्गैर्गदाभिश्च शक्तितोमर पट्टसैः।</a-v><a-v>अपविद्धश्च भिन्नश्च रथैः सांग्रामिकैर्हयैः॥ ४३</a-v></p>
<p id="6.33.44"><a-v>निहतैः कुञ्जरैर्मत्तैस्तथा वानरराक्षसैः।</a-v><a-v>चक्राक्षयुगदण्डैश्च भग्नैर्धरणिसंश्रितैः।</a-v><a-v>बभूवायोधनं घोरं गोमायुगणसेवितम्॥ ४४</a-v></p>
<p id="6.33.45"><a-v>कबन्धानि समुत्पेतुर्दिक्षु वानररक्षसाम्।</a-v><a-v>विमर्दे तुमुले तस्मिन्देवासुररणोपमे॥ ४५</a-v></p>
<p id="6.33.46"><a-v>विदार्यमाणा हरिपुंगवैस्तदा</a-v><a-v>निशाचराः शोणितदिग्धगात्राः।</a-v><a-v>पुनः सुयुद्धं तरसा समाश्रिता</a-v><a-v>दिवाकरस्यास्तमयाभिकाङ्क्षिणः॥ ४६</a-v></p>
<p><a-v>इति श्रीरामायणे युद्धकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
