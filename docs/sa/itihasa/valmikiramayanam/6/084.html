<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/084.sxml"><a-title>वाल्मीकिरामायणम् युद्धकाण्डम् ८४ सर्गः</a-title><a-meta>
<p>Unique Words: 291</p>
</a-meta><hr><a-sec><p id="6.84.1"><a-v>तथा तैः कृत्तगात्रैस्तु दशग्रीवेण मार्गणैः।</a-v><a-v>बभूव वसुधा तत्र प्रकीर्णा हरिभिर्वृता॥ १</a-v></p>
<p id="6.84.2"><a-v>रावणस्याप्रसह्यं तं शरसंपातमेकतः।</a-v><a-v>न शेकुः सहितुं दीप्तं पतंगा इव पावकम्॥ २</a-v></p>
<p id="6.84.3"><a-v>तेऽर्दिता निशितैर्बाणैः क्रोशन्तो विप्रदुद्रुवुः।</a-v><a-v>पावकार्चिःसमाविष्टा दह्यमाना यथा गजाः॥ ३</a-v></p>
<p id="6.84.4"><a-v>प्लवंगानामनीकानि महाभ्राणीव मारुतः।</a-v><a-v>स ययौ समरे तस्मिन्विधमन्रावणः शरैः॥ ४</a-v></p>
<p id="6.84.5"><a-v>कदनं तरसा कृत्वा राक्षसेन्द्रो वनौकसाम्।</a-v><a-v>आससाद ततो युद्धे राघवं त्वरितस्तदा॥ ५</a-v></p>
<p id="6.84.6"><a-v>सुग्रीवस्तान्कपीन्दृष्ट्वा भग्नान्विद्रवतो रणे।</a-v><a-v>गुल्मे सुषेणं निक्षिप्य चक्रे युद्धे द्रुतं मनः॥ ६</a-v></p>
<p id="6.84.7"><a-v>आत्मनः सदृशं वीरं स तं निक्षिप्य वानरम्।</a-v><a-v>सुग्रीवोऽभिमुखः शत्रुं प्रतस्थे पादपायुधः॥ ७</a-v></p>
<p id="6.84.8"><a-v>पार्श्वतः पृष्ठतश्चास्य सर्वे यूथाधिपाः स्वयम्।</a-v><a-v>अनुजह्रुर्महाशैलान्विविधांश्च महाद्रुमान्॥ ८</a-v></p>
<p id="6.84.9"><a-v>स नदन्युधि सुग्रीवः स्वरेण महता महान्।</a-v><a-v>पातयन्विविधांश्चान्याञ्जघानोत्तमराक्षसान्॥ ९</a-v></p>
<p id="6.84.10"><a-v>ममर्द च महाकायो राक्षसान्वानरेश्वरः।</a-v><a-v>युगान्तसमये वायुः प्रवृद्धानगमानिव॥ १०</a-v></p>
<p id="6.84.11"><a-v>राक्षसानामनीकेषु शैलवर्षं ववर्ष ह।</a-v><a-v>अश्मवर्षं यथा मेघः पक्षिसंघेषु कानने॥ ११</a-v></p>
<p id="6.84.12"><a-v>कपिराजविमुक्तैस्तैः शैलवर्षैस्तु राक्षसाः।</a-v><a-v>विकीर्णशिरसः पेतुर्निकृत्ता इव पर्वताः॥ १२</a-v></p>
<p id="6.84.13"><a-v>अथ संक्षीयमाणेषु राक्षसेषु समन्ततः।</a-v><a-v>सुग्रीवेण प्रभग्नेषु पतत्सु विनदत्सु च॥ १३</a-v></p>
<p id="6.84.14"><a-v>विरूपाक्षः स्वकं नाम धन्वी विश्राव्य राक्षसः।</a-v><a-v>रथादाप्लुत्य दुर्धर्षो गजस्कन्धमुपारुहत्॥ १४</a-v></p>
<p id="6.84.15"><a-v>स तं द्विरदमारुह्य विरूपाक्षो महारथः।</a-v><a-v>विनदन्भीमनिर्ह्रालं वानरानभ्यधावत॥ १५</a-v></p>
<p id="6.84.16"><a-v>सुग्रीवे स शरान्घोरान्विससर्ज चमूमुखे।</a-v><a-v>स्थापयामासा चोद्विग्नान्राक्षसान्संप्रहर्षयन्॥ १६</a-v></p>
<p id="6.84.17"><a-v>सोऽतिविद्धः शितैर्बाणैः कपीन्द्रस्तेन रक्षसा।</a-v><a-v>चुक्रोध च महाक्रोधो वधे चास्य मनो दधे॥ १७</a-v></p>
<p id="6.84.18"><a-v>ततः पादपमुद्धृत्य शूरः संप्रधने हरिः।</a-v><a-v>अभिपत्य जघानास्य प्रमुखे तं महागजम्॥ १८</a-v></p>
<p id="6.84.19"><a-v>स तु प्रहाराभिहतः सुग्रीवेण महागजः।</a-v><a-v>अपासर्पद्धनुर्मात्रं निषसाद ननाद च॥ १९</a-v></p>
<p id="6.84.20"><a-v>गजात्तु मथितात्तूर्णमपक्रम्य स वीर्यवान्।</a-v><a-v>राक्षसोऽभिमुखः शत्रुं प्रत्युद्गम्य ततः कपिम्॥ २०</a-v></p>
<p id="6.84.21"><a-v>आर्षभं चर्मखड्गं च प्रगृह्य लघुविक्रमः।</a-v><a-v>भर्त्सयन्निव सुग्रीवमाससाद व्यवस्थितम्॥ २१</a-v></p>
<p id="6.84.22"><a-v>स हि तस्याभिसंक्रुद्धः प्रगृह्य महतीं शिलाम्।</a-v><a-v>विरूपाक्षाय चिक्षेप सुग्रीवो जलदोपमाम्॥ २२</a-v></p>
<p id="6.84.23"><a-v>स तां शिलामापतन्तीं दृष्ट्वा राक्षसपुंगवः।</a-v><a-v>अपक्रम्य सुविक्रान्तः खड्गेन प्राहरत्तदा॥ २३</a-v></p>
<p id="6.84.24"><a-v>तेन खड्गेन संक्रुद्धः सुग्रीवस्य चमूमुखे।</a-v><a-v>कवचं पातयामास स खड्गाभिहतोऽपतत्॥ २४</a-v></p>
<p id="6.84.25"><a-v>स समुत्थाय पतितः कपिस्तस्य व्यसर्जयत्।</a-v><a-v>तलप्रहारमशनेः समानं भीमनिस्वनम्॥ २५</a-v></p>
<p id="6.84.26"><a-v>तलप्रहारं तद्रक्षः सुग्रीवेण समुद्यतम्।</a-v><a-v>नैपुण्यान्मोचयित्वैनं मुष्टिनोरस्यताडयत्॥ २६</a-v></p>
<p id="6.84.27"><a-v>ततस्तु संक्रुद्धतरः सुग्रीवो वानरेश्वरः।</a-v><a-v>मोक्षितं चात्मनो दृष्ट्वा प्रहारं तेन रक्षसा॥ २७</a-v></p>
<p id="6.84.28"><a-v>स ददर्शान्तरं तस्य विरूपाक्षस्य वानरः।</a-v><a-v>ततो न्यपातयत्क्रोधाच्छङ्खदेशे महातलम्॥ २८</a-v></p>
<p id="6.84.29"><a-v>महेन्द्राशनिकल्पेन तलेनाभिहतः क्षितौ।</a-v><a-v>पपात रुधिरक्लिन्नः शोणितं स समुद्वमन्॥ २९</a-v></p>
<p id="6.84.30"><a-v>विवृत्तनयनं क्रोधात्सफेनरुधिराप्लुतम्।</a-v><a-v>ददृशुस्ते विरूपाक्षं विरूपाक्षतरं कृतम्॥ ३०</a-v></p>
<p id="6.84.31"><a-v>स्फुरन्तं परिवर्जन्तं पार्श्वेन रुधिरोक्षितम्।</a-v><a-v>करुणं च विनर्दान्तं ददृशुः कपयो रिपुम्॥ ३१</a-v></p>
<p id="6.84.32"><a-v>तथा तु तौ संयति संप्रयुक्तौ</a-v><a-v>तरस्विनौ वानरराक्षसानाम्।</a-v><a-v>बलार्णवौ सस्वनतुः सभीमं</a-v><a-v>महार्णवौ द्वाविव भिन्नवेलौ॥ ३२</a-v></p>
<p id="6.84.33"><a-v>विनाशितं प्रेक्ष्य विरूपनेत्रं</a-v><a-v>महाबलं तं हरिपार्थिवेन।</a-v><a-v>बलं समस्तं कपिराक्षसाना</a-v><a-v>मुन्मत्तगङ्गाप्रतिमं बभूव॥ ३३</a-v></p>
<p><a-v>इति श्रीरामायणे युद्धकाण्डे चतुरशीतितमः सर्गः ॥ ८४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
