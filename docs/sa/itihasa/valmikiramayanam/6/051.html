<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/051.sxml"><a-title>वाल्मीकिरामायणम् युद्धकाण्डम् ५१ सर्गः</a-title><a-meta>
<p>Unique Words: 419</p>
</a-meta><hr><a-sec><p id="6.51.1"><a-v>तस्य राक्षसराजस्य निशम्य परिदेवितम्।</a-v><a-v>कुम्भकर्णो बभाषेऽथ वचनं प्रजहास च॥ १</a-v></p>
<p id="6.51.2"><a-v>दृष्टो दोषो हि योऽस्माभिः पुरा मन्त्रविनिर्णये।</a-v><a-v>हितेष्वनभियुक्तेन सोऽयमासादितस्त्वया॥ २</a-v></p>
<p id="6.51.3"><a-v>शीघ्रं खल्वभ्युपेतं त्वां फलं पापस्य कर्मणः।</a-v><a-v>निरयेष्वेव पतनं यथा दुष्कृतकर्मणः॥ ३</a-v></p>
<p id="6.51.4"><a-v>प्रथमं वै महाराज कृत्यमेतदचिन्तितम्।</a-v><a-v>केवलं वीर्यदर्पेण नानुबन्धो विचारितः॥ ४</a-v></p>
<p id="6.51.5"><a-v>यः पश्चात्पूर्वकार्याणि कुर्यादैश्वर्यमास्थितः।</a-v><a-v>पूर्वं चोत्तरकार्याणि न स वेद नयानयौ॥ ५</a-v></p>
<p id="6.51.6"><a-v>देशकालविहीनानि कर्माणि विपरीतवत्।</a-v><a-v>क्रियमाणानि दुष्यन्ति हवींष्यप्रयतेष्विव॥ ६</a-v></p>
<p id="6.51.7"><a-v>त्रयाणां पञ्चधा योगं कर्मणां यः प्रपश्यति।</a-v><a-v>सचिवैः समयं कृत्वा स सभ्ये वर्तते पथि॥ ७</a-v></p>
<p id="6.51.8"><a-v>यथागमं च यो राजा समयं विचिकीर्षति।</a-v><a-v>बुध्यते सचिवान्बुद्ध्या सुहृदश्चानुपश्यति॥ ८</a-v></p>
<p id="6.51.9"><a-v>धर्ममर्थं च कामं च सर्वान्वा रक्षसां पते।</a-v><a-v>भजते पुरुषः काले त्रीणि द्वन्द्वानि वा पुनः॥ ९</a-v></p>
<p id="6.51.10"><a-v>त्रिषु चैतेषु यच्छ्रेष्ठं श्रुत्वा तन्नावबुध्यते।</a-v><a-v>राजा वा राजमात्रो वा व्यर्थं तस्य बहुश्रुतम्॥ १०</a-v></p>
<p id="6.51.11"><a-v>उपप्रदानं सान्त्वं वा भेदं काले च विक्रमम्।</a-v><a-v>योगं च रक्षसां श्रेष्ठ तावुभौ च नयानयौ॥ ११</a-v></p>
<p id="6.51.12"><a-v>काले धर्मार्थकामान्यः संमन्त्र्य सचिवैः सह।</a-v><a-v>निषेवेतात्मवाँल्लोके न स व्यसनमाप्नुयात्॥ १२</a-v></p>
<p id="6.51.13"><a-v>हितानुबन्धमालोक्य कार्याकार्यमिहात्मनः।</a-v><a-v>राजा सहार्थतत्त्वज्ञैः सचिवैः सह जीवति॥ १३</a-v></p>
<p id="6.51.14"><a-v>अनभिज्ञाय शास्त्रार्थान्पुरुषाः पशुबुद्धयः।</a-v><a-v>प्रागल्भ्याद्वक्तुमिच्छन्ति मन्त्रेष्वभ्यन्तरीकृताः॥ १४</a-v></p>
<p id="6.51.15"><a-v>अशास्त्रविदुषां तेषां न कार्यमहितं वचः।</a-v><a-v>अर्थशास्त्रानभिज्ञानां विपुलां श्रियमिच्छताम्॥ १५</a-v></p>
<p id="6.51.16"><a-v>अहितं च हिताकारं धार्ष्ट्याज्जल्पन्ति ये नराः।</a-v><a-v>अवेक्ष्य मन्त्रबाह्यास्ते कर्तव्याः कृत्यदूषणाः॥ १६</a-v></p>
<p id="6.51.17"><a-v>विनाशयन्तो भर्तारं सहिताः शत्रुभिर्बुधैः।</a-v><a-v>विपरीतानि कृत्यानि कारयन्तीह मन्त्रिणः॥ १७</a-v></p>
<p id="6.51.18"><a-v>तान्भर्ता मित्रसंकाशानमित्रान्मन्त्रनिर्णये।</a-v><a-v>व्यवहारेण जानीयात्सचिवानुपसंहितान्॥ १८</a-v></p>
<p id="6.51.19"><a-v>चपलस्येह कृत्यानि सहसानुप्रधावतः।</a-v><a-v>छिद्रमन्ये प्रपद्यन्ते क्रौञ्चस्य खमिव द्विजाः॥ १९</a-v></p>
<p id="6.51.20"><a-v>यो हि शत्रुमवज्ञाय नात्मानमभिरक्षति।</a-v><a-v>अवाप्नोति हि सोऽनर्थान्स्थानाच्च व्यवरोप्यते॥ २०</a-v></p>
<p id="6.51.21"><a-v>तत्तु श्रुत्वा दशग्रीवः कुम्भकर्णस्य भाषितम्।</a-v><a-v>भ्रुकुटिं चैव संचक्रे क्रुद्धश्चैनमुवाच ह॥ २१</a-v></p>
<p id="6.51.22"><a-v>मान्यो गुरुरिवाचार्यः किं मां त्वमनुशासति।</a-v><a-v>किमेवं वाक्श्रमं कृत्वा काले युक्तं विधीयताम्॥ २२</a-v></p>
<p id="6.51.23"><a-v>विभ्रमाच्चित्तमोहाद्वा बलवीर्याश्रयेण वा।</a-v><a-v>नाभिपन्नमिदानीं यद्व्यर्थास्तस्य पुनः कृथाः॥ २३</a-v></p>
<p id="6.51.24"><a-v>अस्मिन्काले तु यद्युक्तं तदिदानीं विधीयताम्।</a-v><a-v>ममापनयजं दोषं विक्रमेण समीकुरु॥ २४</a-v></p>
<p id="6.51.25"><a-v>यदि खल्वस्ति मे स्नेहो भ्रातृत्वं वावगच्छसि।</a-v><a-v>यदि वा कार्यमेतत्ते हृदि कार्यतमं मतम्॥ २५</a-v></p>
<p id="6.51.26"><a-v>स सुहृद्यो विपन्नार्थं दीनमभ्यवपद्यते।</a-v><a-v>स बन्धुर्योऽपनीतेषु साहाय्यायोपकल्पते॥ २६</a-v></p>
<p id="6.51.27"><a-v>तमथैवं ब्रुवाणं तु वचनं धीरदारुणम्।</a-v><a-v>रुष्टोऽयमिति विज्ञाय शनैः श्लक्ष्णमुवाच ह॥ २७</a-v></p>
<p id="6.51.28"><a-v>अतीव हि समालक्ष्य भ्रातरं क्षुभितेन्द्रियम्।</a-v><a-v>कुम्भकर्णः शनैर्वाक्यं बभाषे परिसान्त्वयन्॥ २८</a-v></p>
<p id="6.51.29"><a-v>अलं राक्षसराजेन्द्र संतापमुपपद्य ते।</a-v><a-v>रोषं च संपरित्यज्य स्वस्थो भवितुमर्हसि॥ २९</a-v></p>
<p id="6.51.30"><a-v>नैतन्मनसि कर्तव्व्यं मयि जीवति पार्थिव।</a-v><a-v>तमहं नाशयिष्यामि यत्कृते परितप्यसे॥ ३०</a-v></p>
<p id="6.51.31"><a-v>अवश्यं तु हितं वाच्यं सर्वावस्थं मया तव।</a-v><a-v>बन्धुभावादभिहितं भ्रातृस्नेहाच्च पार्थिव॥ ३१</a-v></p>
<p id="6.51.32"><a-v>सदृशं यत्तु कालेऽस्मिन्कर्तुं स्निग्धेन बन्धुना।</a-v><a-v>शत्रूणां कदनं पश्य क्रियमाणं मया रणे॥ ३२</a-v></p>
<p id="6.51.33"><a-v>अद्य पश्य महाबाहो मया समरमूर्धनि।</a-v><a-v>हते रामे सह भ्रात्रा द्रवन्तीं हरिवाहिनीम्॥ ३३</a-v></p>
<p id="6.51.34"><a-v>अद्य रामस्य तद्दृष्ट्वा मयानीतं रणाच्छिरः।</a-v><a-v>सुखीभव महाबाहो सीता भवतु दुःखिता॥ ३४</a-v></p>
<p id="6.51.35"><a-v>अद्य रामस्य पश्यन्तु निधनं सुमहत्प्रियम्।</a-v><a-v>लङ्कायां राक्षसाः सर्वे ये ते निहतबान्धवाः॥ ३५</a-v></p>
<p id="6.51.36"><a-v>अद्य शोकपरीतानां स्वबन्धुवधकारणात्।</a-v><a-v>शत्रोर्युधि विनाशेन करोम्यस्रप्रमार्जनम्॥ ३६</a-v></p>
<p id="6.51.37"><a-v>अद्य पर्वतसंकाशं ससूर्यमिव तोयदम्।</a-v><a-v>विकीर्णं पश्य समरे सुग्रीवं प्लवगेश्वरम्॥ ३७</a-v></p>
<p id="6.51.38"><a-v>न परः प्रेषणीयस्ते युद्धायातुल विक्रम।</a-v><a-v>अहमुत्सादयिष्यामि शत्रूंस्तव महाबल॥ ३८</a-v></p>
<p id="6.51.39"><a-v>यदि शक्रो यदि यमो यदि पावकमारुतौ।</a-v><a-v>तानहं योधयिष्यामि कुबेर वरुणावपि॥ ३९</a-v></p>
<p id="6.51.40"><a-v>गिरिमात्रशरीरस्य शितशूलधरस्य मे।</a-v><a-v>नर्दतस्तीक्ष्णदंष्ट्रस्य बिभीयाच्च पुरंदरः॥ ४०</a-v></p>
<p id="6.51.41"><a-v>अथ वा त्यक्तशस्त्रस्य मृद्गतस्तरसा रिपून्।</a-v><a-v>न मे प्रतिमुखे कश्चिच्छक्तः स्थातुं जिजीविषुः॥ ४१</a-v></p>
<p id="6.51.42"><a-v>नैव शक्त्या न गदया नासिना न शितैः शरैः।</a-v><a-v>हस्ताभ्यामेव संरब्धो हनिष्याम्यपि वज्रिणम्॥ ४२</a-v></p>
<p id="6.51.43"><a-v>यदि मे मुष्टिवेगं स राघवोऽद्य सहिष्यति।</a-v><a-v>ततः पास्यन्ति बाणौघा रुधिरं राघवस्य ते॥ ४३</a-v></p>
<p id="6.51.44"><a-v>चिन्तया बाध्यसे राजन्किमर्थं मयि तिष्ठति।</a-v><a-v>सोऽहं शत्रुविनाशाय तव निर्यातुमुद्यतः॥ ४४</a-v></p>
<p id="6.51.45"><a-v>मुञ्च रामाद्भयं राजन्हनिष्यामीह संयुगे।</a-v><a-v>राघवं लक्ष्मणं चैव सुग्रीवं च महाबलम्।</a-v><a-v>असाधारणमिच्छामि तव दातुं महद्यशः॥ ४५</a-v></p>
<p id="6.51.46"><a-v>वधेन ते दाशरथेः सुखावहं</a-v><a-v>सुखं समाहर्तुमहं व्रजामि।</a-v><a-v>निहत्य रामं सहलक्ष्मणेन</a-v><a-v>खादामि सर्वान्हरियूथमुख्यान्॥ ४६</a-v></p>
<p id="6.51.47"><a-v>रमस्व कामं पिब चाग्र्यवारुणीं</a-v><a-v>कुरुष्व कृत्यानि विनीयतां ज्वरः।</a-v><a-v>मयाद्य रामे गमिते यमक्षयं</a-v><a-v>चिराय सीता वशगा भविष्यति॥ ४७</a-v></p>
<p><a-v>इति श्रीरामायणे युद्धकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
