<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/071.sxml"><a-title>वाल्मीकिरामायणम् युद्धकाण्डम् ७१ सर्गः</a-title><a-meta>
<p>Unique Words: 211</p>
</a-meta><hr><a-sec><p id="6.71.1"><a-v>राममाश्वासयाने तु लक्ष्मणे भ्रातृवत्सले।</a-v><a-v>निक्षिप्य गुल्मान्स्वस्थाने तत्रागच्छद्विभीषणः॥ १</a-v></p>
<p id="6.71.2"><a-v>नानाप्रहरणैर्वीरैश्चतुर्भिः सचिवैर्वृतः।</a-v><a-v>नीलाञ्जनचयाकारैर्मातंगैरिव यूथपः॥ २</a-v></p>
<p id="6.71.3"><a-v>सोऽभिगम्य महात्मानं राघवं शोकलालसं।</a-v><a-v>वानरांश्चैव ददृशे बाष्पपर्याकुलेक्षणान्॥ ३</a-v></p>
<p id="6.71.4"><a-v>राघवं च महात्मानमिक्ष्वाकुकुलनन्दनम्।</a-v><a-v>ददर्श मोहमापन्नं लक्ष्मणस्याङ्कमाश्रितम्॥ ४</a-v></p>
<p id="6.71.5"><a-v>व्रीडितं शोकसंतप्तं दृष्ट्वा रामं विभीषणः।</a-v><a-v>अन्तर्दुःखेन दीनात्मा किमेतदिति सोऽब्रवीत्॥ ५</a-v></p>
<p id="6.71.6"><a-v>विभीषण मुखं दृष्ट्वा सुग्रीवं तांश्च वानरान्।</a-v><a-v>उवाच लक्ष्मणो वाक्यमिदं बाष्पपरिप्लुतः॥ ६</a-v></p>
<p id="6.71.7"><a-v>हतामिन्द्रजिता सीतामिह श्रुत्वैव राघवः।</a-v><a-v>हनूमद्वचनात्सौम्य ततो मोहमुपागतः॥ ७</a-v></p>
<p id="6.71.8"><a-v>कथयन्तं तु सौमित्रिं संनिवार्य विभीषणः।</a-v><a-v>पुष्कलार्थमिदं वाक्यं विसंज्ञं राममब्रवीत्॥ ८</a-v></p>
<p id="6.71.9"><a-v>मनुजेन्द्रार्तरूपेण यदुक्तस्त्वं हनूमता।</a-v><a-v>तदयुक्तमहं मन्ये सागरस्येव शोषणम्॥ ९</a-v></p>
<p id="6.71.10"><a-v>अभिप्रायं तु जानामि रावणस्य दुरात्मनः।</a-v><a-v>सीतां प्रति महाबाहो न च घातं करिष्यति॥ १०</a-v></p>
<p id="6.71.11"><a-v>याच्यमानः सुबहुशो मया हितचिकीर्षुणा।</a-v><a-v>वैदेहीमुत्सृजस्वेति न च तत्कृतवान्वचः॥ ११</a-v></p>
<p id="6.71.12"><a-v>नैव साम्ना न भेदेन न दानेन कुतो युधा।</a-v><a-v>सा द्रष्टुमपि शक्येत नैव चान्येन केनचित्॥ १२</a-v></p>
<p id="6.71.13"><a-v>वानरान्मोहयित्वा तु प्रतियातः स राक्षसः।</a-v><a-v>चैत्यं निकुम्भिलां नाम यत्र होमं करिष्यति॥ १३</a-v></p>
<p id="6.71.14"><a-v>हुतवानुपयातो हि देवैरपि सवासवैः।</a-v><a-v>दुराधर्षो भवत्येष संग्रामे रावणात्मजः॥ १४</a-v></p>
<p id="6.71.15"><a-v>तेन मोहयता नूनमेषा माया प्रयोजिता।</a-v><a-v>विघ्नमन्विच्छता तात वानराणां पराक्रमे।</a-v><a-v>ससैन्यास्तत्र गच्छामो यावत्तन्न समाप्यते॥ १५</a-v></p>
<p id="6.71.16"><a-v>त्यजेमं नरशार्दूलमिथ्या संतापमागतम्।</a-v><a-v>सीदते हि बलं सर्वं दृष्ट्वा त्वां शोककर्शितम्॥ १६</a-v></p>
<p id="6.71.17"><a-v>इह त्वं स्वस्थ हृदयस्तिष्ठ सत्त्वसमुच्छ्रितः।</a-v><a-v>लक्ष्मणं प्रेषयास्माभिः सह सैन्यानुकर्षिभिः॥ १७</a-v></p>
<p id="6.71.18"><a-v>एष तं नरशार्दूलो रावणिं निशितैः शरैः।</a-v><a-v>त्याजयिष्यति तत्कर्म ततो वध्यो भविष्यति॥ १८</a-v></p>
<p id="6.71.19"><a-v>तस्यैते निशितास्तीक्ष्णाः पत्रिपत्राङ्गवाजिनः।</a-v><a-v>पतत्रिण इवासौम्याः शराः पास्यन्ति शोणितम्॥ १९</a-v></p>
<p id="6.71.20"><a-v>तत्संदिश महाबाहो लक्ष्मणं शुभलक्षणम्।</a-v><a-v>राक्षसस्य विनाशाय वज्रं वज्रधरो यथा॥ २०</a-v></p>
<p id="6.71.21"><a-v>मनुजवर न कालविप्रकर्षो</a-v><a-v>रिपुनिधनं प्रति यत्क्षमोऽद्य कर्तुम्।</a-v><a-v>त्वमतिसृज रिपोर्वधाय बाणी</a-v><a-v>मसुरपुरोन्मथने यथा महेन्द्रः॥ २१</a-v></p>
<p id="6.71.22"><a-v>समाप्तकर्मा हि स राक्षसेन्द्रो</a-v><a-v>भवत्यदृश्यः समरे सुरासुरैः।</a-v><a-v>युयुत्सता तेन समाप्तकर्मणा</a-v><a-v>भवेत्सुराणामपि संशयो महान्॥ २२</a-v></p>
<p><a-v>इति श्रीरामायणे युद्धकाण्डे एकसप्ततितमः सर्गः ॥ ७१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
