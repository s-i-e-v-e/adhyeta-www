<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/027.sxml"><a-title>वाल्मीकिरामायणम् युद्धकाण्डम् २७ सर्गः</a-title><a-meta>
<p>Unique Words: 214</p>
</a-meta><hr><a-sec><p id="6.27.1"><a-v>तत्तु माल्यवतो वाक्यं हितमुक्तं दशाननः।</a-v><a-v>न मर्षयति दुष्टात्मा कालस्य वशमागतः॥ १</a-v></p>
<p id="6.27.2"><a-v>स बद्ध्वा भ्रुकुटिं वक्त्रे क्रोधस्य वशमागतः।</a-v><a-v>अमर्षात्परिवृत्ताक्षो माल्यवन्तमथाब्रवीत्॥ २</a-v></p>
<p id="6.27.3"><a-v>हितबुद्ध्या यदहितं वचः परुषमुच्यते।</a-v><a-v>परपक्षं प्रविश्यैव नैतच्छ्रोत्रगतं मम॥ ३</a-v></p>
<p id="6.27.4"><a-v>मानुषं कृपणं राममेकं शाखामृगाश्रयम्।</a-v><a-v>समर्थं मन्यसे केन त्यक्तं पित्रा वनालयम्॥ ४</a-v></p>
<p id="6.27.5"><a-v>रक्षसामीश्वरं मां च देवतानां भयंकरम्।</a-v><a-v>हीनं मां मन्यसे केन अहीनं सर्वविक्रमैः॥ ५</a-v></p>
<p id="6.27.6"><a-v>वीरद्वेषेण वा शङ्के पक्षपातेन वा रिपोः।</a-v><a-v>त्वयाहं परुषाण्युक्तः परप्रोत्साहनेन वा॥ ६</a-v></p>
<p id="6.27.7"><a-v>प्रभवन्तं पदस्थं हि परुषं कोऽभिधास्यति।</a-v><a-v>पण्डितः शास्त्रतत्त्वज्ञो विना प्रोत्साहनाद्रिपोः॥ ७</a-v></p>
<p id="6.27.8"><a-v>आनीय च वनात्सीतां पद्महीनामिव श्रियम्।</a-v><a-v>किमर्थं प्रतिदास्यामि राघवस्य भयादहम्॥ ८</a-v></p>
<p id="6.27.9"><a-v>वृतं वानरकोटीभिः ससुग्रीवं सलक्ष्मणम्।</a-v><a-v>पश्य कैश्चिदहोभिस्त्वं राघवं निहतं मया॥ ९</a-v></p>
<p id="6.27.10"><a-v>द्वन्द्वे यस्य न तिष्ठन्ति दैवतान्यपि संयुगे।</a-v><a-v>स कस्माद्रावणो युद्धे भयमाहारयिष्यति॥ १०</a-v></p>
<p id="6.27.11"><a-v>द्विधा भज्येयमप्येवं न नमेयं तु कस्यचित्।</a-v><a-v>एष मे सहजो दोषः स्वभावो दुरतिक्रमः॥ ११</a-v></p>
<p id="6.27.12"><a-v>यदि तावत्समुद्रे तु सेतुर्बद्धो यदृच्छया।</a-v><a-v>रामेण विस्मयः कोऽत्र येन ते भयमागतम्॥ १२</a-v></p>
<p id="6.27.13"><a-v>स तु तीर्त्वार्णवं रामः सह वानरसेनया।</a-v><a-v>प्रतिजानामि ते सत्यं न जीवन्प्रतियास्यति॥ १३</a-v></p>
<p id="6.27.14"><a-v>एवं ब्रुवाणं संरब्धं रुष्टं विज्ञाय रावणम्।</a-v><a-v>व्रीडितो माल्यवान्वाक्यं नोत्तरं प्रत्यपद्यत॥ १४</a-v></p>
<p id="6.27.15"><a-v>जयाशिषा च राजानं वर्धयित्वा यथोचितम्।</a-v><a-v>माल्यवानभ्यनुज्ञातो जगाम स्वं निवेशनम्॥ १५</a-v></p>
<p id="6.27.16"><a-v>रावणस्तु सहामात्यो मन्त्रयित्वा विमृश्य च।</a-v><a-v>लङ्कायामतुलां गुप्तिं कारयामास राक्षसः॥ १६</a-v></p>
<p id="6.27.17"><a-v>व्यादिदेश च पूर्वस्यां प्रहस्तं द्वारि राक्षसं।</a-v><a-v>दक्षिणस्यां महावीर्यौ महापार्श्व महोदरौ॥ १७</a-v></p>
<p id="6.27.18"><a-v>पश्चिमायामथो द्वारि पुत्रमिन्द्रजितं तथा।</a-v><a-v>व्यादिदेश महामायं राक्षसैर्बहुभिर्वृतम्॥ १८</a-v></p>
<p id="6.27.19"><a-v>उत्तरस्यां पुरद्वारि व्यादिश्य शुकसारणौ।</a-v><a-v>स्वयं चात्र भविष्यामि मन्त्रिणस्तानुवाच ह॥ १९</a-v></p>
<p id="6.27.20"><a-v>राक्षसं तु विरूपाक्षं महावीर्यपराक्रमम्।</a-v><a-v>मध्यमेऽस्थापयद्गुल्मे बहुभिः सह राक्षसैः॥ २०</a-v></p>
<p id="6.27.21"><a-v>एवंविधानं लङ्कायां कृत्वा राक्षसपुंगवः।</a-v><a-v>मेने कृतार्थमात्मानं कृतान्तवशमागतः॥ २१</a-v></p>
<p id="6.27.22"><a-v>विसर्जयामास ततः स मन्त्रिणो विधानमाज्ञाप्य पुरस्य पुष्कलम्।</a-v><a-v>जयाशिषा मन्त्रगणेन पूजितो विवेश सोऽन्तःपुरमृद्धिमन्महत्॥ २२</a-v></p>
<p><a-v>इति श्रीरामायणे युद्धकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
