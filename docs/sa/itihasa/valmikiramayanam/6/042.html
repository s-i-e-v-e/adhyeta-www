<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/042.sxml"><a-title>वाल्मीकिरामायणम् युद्धकाण्डम् ४२ सर्गः</a-title><a-meta>
<p>Unique Words: 289</p>
</a-meta><hr><a-sec><p id="6.42.1"><a-v>धूम्राक्षं प्रेक्ष्य निर्यान्तं राक्षसं भीमनिस्वनम्।</a-v><a-v>विनेदुर्वानराः सर्वे प्रहृष्टा युद्धकाङ्क्षिणः॥ १</a-v></p>
<p id="6.42.2"><a-v>तेषां तु तुमुलं युद्धं संजज्ञे हरिरक्षसाम्।</a-v><a-v>अन्योन्यं पादपैर्घोरैर्निघ्नतं शूलमुद्गरैः॥ २</a-v></p>
<p id="6.42.3"><a-v>राक्षसैर्वानरा घोरा विनिकृत्ताः समन्ततः।</a-v><a-v>वानरै राक्षसाश्चापि द्रुमैर्भूमौ समीकृताः॥ ३</a-v></p>
<p id="6.42.4"><a-v>राक्षसाश्चापि संक्रुद्धा वानरान्निशितैः शरैः।</a-v><a-v>विव्यधुर्घोरसंकाशैः कङ्कपत्रैरजिह्मगैः॥ ४</a-v></p>
<p id="6.42.5"><a-v>ते गदाभिश्च भीमाभिः पट्टसैः कूटमुद्गरैः।</a-v><a-v>घोरैश्च परिघैश्चित्रैस्त्रिशूलैश्चापि संशितैः॥ ५</a-v></p>
<p id="6.42.6"><a-v>विदार्यमाणा रक्षोभिर्वानरास्ते महाबलाः।</a-v><a-v>अमर्षाज्जनितोद्धर्षाश्चक्रुः कर्माण्यभीतवत्॥ ६</a-v></p>
<p id="6.42.7"><a-v>शरनिर्भिन्नगात्रास्ते शूलनिर्भिन्नदेहिनः।</a-v><a-v>जगृहुस्ते द्रुमांस्तत्र शिलाश्च हरियूथपाः॥ ७</a-v></p>
<p id="6.42.8"><a-v>ते भीमवेगा हरयो नर्दमानास्ततस्ततः।</a-v><a-v>ममन्थू राक्षसान्भीमान्नामानि च बभाषिरे॥ ८</a-v></p>
<p id="6.42.9"><a-v>तद्बभूवाद्भुतं घोरं युद्धं वानररक्षसाम्।</a-v><a-v>शिलाभिर्विविधाभिश्च बहुशाखैश्च पादपैः॥ ९</a-v></p>
<p id="6.42.10"><a-v>राक्षसा मथिताः केचिद्वानरैर्जितकाशिभिः।</a-v><a-v>ववर्षू रुधिरं केचिन्मुखै रुधिरभोजनाः॥ १०</a-v></p>
<p id="6.42.11"><a-v>पार्श्वेषु दारिताः केचित्केचिद्राशीकृता द्रुमैः।</a-v><a-v>शिलाभिश्चूर्णिताः केचित्केचिद्दन्तैर्विदारिताः॥ ११</a-v></p>
<p id="6.42.12"><a-v>ध्वजैर्विमथितैर्भग्नैः खरैश्च विनिपातितैः।</a-v><a-v>रथैर्विध्वंसितैश्चापि पतितै रजनीचरैः॥ १२</a-v></p>
<p id="6.42.13"><a-v>वानरैर्भीमविक्रान्तैराप्लुत्याप्लुत्य वेगितैः।</a-v><a-v>राक्षसाः करजैस्तीक्ष्णैर्मुखेषु विनिकर्तिताः॥ १३</a-v></p>
<p id="6.42.14"><a-v>विवर्णवदना भूयो विप्रकीर्णशिरोरुहाः।</a-v><a-v>मूढाः शोणितगन्धेन निपेतुर्धरणीतले॥ १४</a-v></p>
<p id="6.42.15"><a-v>नये तु परमक्रुद्धा राक्षसा भीमविक्रमाः।</a-v><a-v>तलैरेवाभिधावन्ति वज्रस्पर्शसमैर्हरीन्॥ १५</a-v></p>
<p id="6.42.16"><a-v>वनरैरापतन्तस्ते वेगिता वेगवत्तरैः।</a-v><a-v>मुष्टिभिश्चरणैर्दन्तैः पादपैश्चापपोथिताः॥ १६</a-v></p>
<p id="6.42.17"><a-v>सन्यं तु विद्रुतं दृष्ट्वा धूम्राक्षो राक्षसर्षभः।</a-v><a-v>क्रोधेन कदनं चक्रे वानराणां युयुत्सताम्॥ १७</a-v></p>
<p id="6.42.18"><a-v>प्रासैः प्रमथिताः केचिद्वानराः शोणितस्रवाः।</a-v><a-v>मुद्गरैराहताः केचित्पतिता धरणीतले॥ १८</a-v></p>
<p id="6.42.19"><a-v>परिघैर्मथितः केचिद्भिण्डिपालैर्विदारिताः।</a-v><a-v>पट्टसैराहताः केचिद्विह्वलन्तो गतासवः॥ १९</a-v></p>
<p id="6.42.20"><a-v>केचिद्विनिहता भूमौ रुधिरार्द्रा वनौकसः।</a-v><a-v>केचिद्विद्राविता नष्टाः संक्रुद्धै राक्षसैर्युधि॥ २०</a-v></p>
<p id="6.42.21"><a-v>विभिन्नहृदयाः केचिदेकपार्श्वेन शायिताः।</a-v><a-v>विदारितास्त्रशूलै च केचिदान्त्रैर्विनिस्रुताः॥ २१</a-v></p>
<p id="6.42.22"><a-v>तत्सुभीमं महद्युद्धं हरिराकस संकुलम्।</a-v><a-v>प्रबभौ शस्त्रबहुलं शिलापादपसंकुलम्॥ २२</a-v></p>
<p id="6.42.23"><a-v>धनुर्ज्यातन्त्रिमधुरं हिक्कातालसमन्वितम्।</a-v><a-v>मन्द्रस्तनितसंगीतं युद्धगान्धर्वमाबभौ॥ २३</a-v></p>
<p id="6.42.24"><a-v>धूम्राक्षस्तु धनुष्पाणिर्वानरान्रणमूर्धनि।</a-v><a-v>हसन्विद्रावयामास दिशस्ताञ्शरवृष्टिभिः॥ २४</a-v></p>
<p id="6.42.25"><a-v>धूम्राक्षेणार्दितं सैन्यं व्यथितं दृश्य मारुतिः।</a-v><a-v>अभ्यवर्तत संक्रुद्धः प्रगृह्य विपुलां शिलाम्॥ २५</a-v></p>
<p id="6.42.26"><a-v>क्रोधाद्द्विगुणताम्राक्षः पितृतुल्यपराक्रमः।</a-v><a-v>शिलां तां पातयामास धूम्राक्षस्य रथं प्रति॥ २६</a-v></p>
<p id="6.42.27"><a-v>आपतन्तीं शिलां दृष्ट्वा गदामुद्यम्य संभ्रमात्।</a-v><a-v>रथादाप्लुत्य वेगेन वसुधायां व्यतिष्ठत॥ २७</a-v></p>
<p id="6.42.28"><a-v>सा प्रमथ्य रथं तस्य निपपात शिलाभुवि।</a-v><a-v>सचक्रकूबरं साश्वं सध्वजं सशरासनम्॥ २८</a-v></p>
<p id="6.42.29"><a-v>स भङ्क्त्वा तु रथं तस्य हनूमान्मारुतात्मजः।</a-v><a-v>रक्षसां कदनं चक्रे सस्कन्धविटपैर्द्रुमैः॥ २९</a-v></p>
<p id="6.42.30"><a-v>विभिन्नशिरसो भूत्वा राक्षसाः शोणितोक्षिताः।</a-v><a-v>द्रुमैः प्रमथिताश्चान्ये निपेतुर्धरणीतले॥ ३०</a-v></p>
<p id="6.42.31"><a-v>विद्राव्य राक्षसं सैन्यं हनूमान्मारुतात्मजः।</a-v><a-v>गिरेः शिखरमादाय धूम्राक्षमभिदुद्रुवे॥ ३१</a-v></p>
<p id="6.42.32"><a-v>तमापतन्तं धूम्राक्षो गदामुद्यम्य वीर्यवान्।</a-v><a-v>विनर्दमानः सहसा हनूमन्तमभिद्रवत्॥ ३२</a-v></p>
<p id="6.42.33"><a-v>ततः क्रुद्धस्तु वेगेन गदां तां बहुकण्टकाम्।</a-v><a-v>पातयामास धूम्राक्षो मस्तके तु हनूमतः॥ ३३</a-v></p>
<p id="6.42.34"><a-v>ताडितः स तया तत्र गदया भीमरूपया।</a-v><a-v>स कपिर्मारुतबलस्तं प्रहारमचिन्तयन्।</a-v><a-v>धूम्राक्षस्य शिरो मध्ये गिरिशृङ्गमपातयत्॥ ३४</a-v></p>
<p id="6.42.35"><a-v>स विह्वलितसर्वाङ्गो गिरिशृङ्गेण ताडितः।</a-v><a-v>पपात सहसा भूमौ विकीर्ण इव पर्वतः॥ ३५</a-v></p>
<p id="6.42.36"><a-v>धूम्राक्षं निहतं दृष्ट्वा हतशेषा निशाचराः।</a-v><a-v>त्रस्ताः प्रविविशुर्लङ्कां वध्यमानाः प्लवंगमैः॥ ३६</a-v></p>
<p id="6.42.37"><a-v>स तु पवनसुतो निहत्य शत्रुं क्षतजवहाः सरितश्च संविकीर्य।</a-v><a-v>रिपुवधजनितश्रमो महात्मा मुदमगमत्कपिभिश्च पूज्यमानः॥ ३७</a-v></p>
<p><a-v>इति श्रीरामायणे युद्धकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
