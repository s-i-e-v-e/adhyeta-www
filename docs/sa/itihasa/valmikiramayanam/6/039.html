<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/039.sxml"><a-title>वाल्मीकिरामायणम् युद्धकाण्डम् ३९ सर्गः</a-title><a-meta>
<p>Unique Words: 300</p>
</a-meta><hr><a-sec><p id="6.39.1"><a-v>घोरेण शरबन्धेन बद्धौ दशरथात्मजौ।</a-v><a-v>निश्वसन्तौ यथा नागौ शयानौ रुधिरोक्षितौ॥ १</a-v></p>
<p id="6.39.2"><a-v>सर्वे ते वानरश्रेष्ठाः ससुग्रीवा महाबलाः।</a-v><a-v>परिवार्य महात्मानौ तस्थुः शोकपरिप्लुताः॥ २</a-v></p>
<p id="6.39.3"><a-v>एतस्मिन्नन्तेरे रामः प्रत्यबुध्यत वीर्यवान्।</a-v><a-v>स्थिरत्वात्सत्त्वयोगाच्च शरैः संदानितोऽपि सन्॥ ३</a-v></p>
<p id="6.39.4"><a-v>ततो दृष्ट्वा सरुधिरं विषण्णं गाढमर्पितम्।</a-v><a-v>भ्रातरं दीनवदनं पर्यदेवयदातुरः॥ ४</a-v></p>
<p id="6.39.5"><a-v>किं नु मे सीतया कार्यं किं कार्यं जीवितेन वा।</a-v><a-v>शयानं योऽद्य पश्यामि भ्रातरं युधि निर्जितम्॥ ५</a-v></p>
<p id="6.39.6"><a-v>शक्या सीता समा नारी प्राप्तुं लोके विचिन्वता।</a-v><a-v>न लक्ष्मणसमो भ्राता सचिवः साम्परायिकः॥ ६</a-v></p>
<p id="6.39.7"><a-v>परित्यक्ष्याम्यहं प्राणान्वानराणां तु पश्यताम्।</a-v><a-v>यदि पञ्चत्वमापन्नः सुमित्रानन्दवर्धनः॥ ७</a-v></p>
<p id="6.39.8"><a-v>किं नु वक्ष्यामि कौसल्यां मातरं किं नु कैकयीम्।</a-v><a-v>कथमम्बां सुमित्रांच पुत्रदर्शनलालसाम्॥ ८</a-v></p>
<p id="6.39.9"><a-v>विवत्सां वेपमानां च क्रोशन्तीं कुररीमिव।</a-v><a-v>कथमाश्वासयिष्यामि यदि यास्यामि तं विना॥ ९</a-v></p>
<p id="6.39.10"><a-v>कथं वक्ष्यामि शत्रुघ्नं भरतं च यशस्विनम्।</a-v><a-v>मया सह वनं यातो विना तेनागतः पुनः॥ १०</a-v></p>
<p id="6.39.11"><a-v>उपालम्भं न शक्ष्यामि सोढुं बत सुमित्रया।</a-v><a-v>इहैव देहं त्यक्ष्यामि न हि जीवितुमुत्सहे॥ ११</a-v></p>
<p id="6.39.12"><a-v>धिङ्मां दुष्कृतकर्माणमनार्यं यत्कृते ह्यसौ।</a-v><a-v>लक्ष्मणः पतितः शेते शरतल्पे गतासुवत्॥ १२</a-v></p>
<p id="6.39.13"><a-v>त्वं नित्यं सुविषण्णं मामाश्वासयसि लक्ष्मण।</a-v><a-v>गतासुर्नाद्य शक्नोषि मामार्तमभिभाषितुम्॥ १३</a-v></p>
<p id="6.39.14"><a-v>येनाद्य बहवो युद्धे राक्षसा निहताः क्षितौ।</a-v><a-v>तस्यामेव क्षितौ वीरः स शेते निहतः परैः॥ १४</a-v></p>
<p id="6.39.15"><a-v>शयानः शरतल्पेऽस्मिन्स्वशोणितपरिप्लुतः।</a-v><a-v>शरजालैश्चितो भाति भास्करोऽस्तमिव व्रजन्॥ १५</a-v></p>
<p id="6.39.16"><a-v>बाणाभिहतमर्मत्वान्न शक्नोत्यभिवीक्षितुम्।</a-v><a-v>रुजा चाब्रुवतो ह्यस्य दृष्टिरागेण सूच्यते॥ १६</a-v></p>
<p id="6.39.17"><a-v>यथैव मां वनं यान्तमनुयातो महाद्युतिः।</a-v><a-v>अहमप्यनुयास्यामि तथैवैनं यमक्षयम्॥ १७</a-v></p>
<p id="6.39.18"><a-v>इष्टबन्धुजनो नित्यं मां च नित्यमनुव्रतः।</a-v><a-v>इमामद्य गतोऽवस्थां ममानार्यस्य दुर्नयैः॥ १८</a-v></p>
<p id="6.39.19"><a-v>सुरुष्टेनापि वीरेण लक्ष्मणेना न संस्मरे।</a-v><a-v>परुषं विप्रियं वापि श्रावितं न कदाचन॥ १९</a-v></p>
<p id="6.39.20"><a-v>विससर्जैकवेगेन पञ्चबाणशतानि यः।</a-v><a-v>इष्वस्त्रेष्वधिकस्तस्मात्कार्तवीर्याच्च लक्ष्मणः॥ २०</a-v></p>
<p id="6.39.21"><a-v>अस्त्रैरस्त्राणि यो हन्याच्छक्रस्यापि महात्मनः।</a-v><a-v>सोऽयमुर्व्यांहतः शेते महार्हशयनोचितः॥ २१</a-v></p>
<p id="6.39.22"><a-v>तच्च मिथ्या प्रलप्तं मां प्रधक्ष्यति न संशयः।</a-v><a-v>यन्मया न कृतो राजा राक्षसानां विभीषणः॥ २२</a-v></p>
<p id="6.39.23"><a-v>अस्मिन्मुहूर्ते सुग्रीव प्रतियातुमितोऽर्हसि।</a-v><a-v>मत्वा हीनं मया राजन्रावणोऽभिद्रवेद्बली॥ २३</a-v></p>
<p id="6.39.24"><a-v>अङ्गदं तु पुरस्कृत्य ससैन्यः ससुहृज्जनः।</a-v><a-v>सागरं तर सुग्रीव पुनस्तेनैव सेतुना॥ २४</a-v></p>
<p id="6.39.25"><a-v>कृतं हनुमता कार्यं यदन्यैर्दुष्करं रणे।</a-v><a-v>ऋक्षराजेन तुष्यामि गोलाङ्गूलाधिपेन च॥ २५</a-v></p>
<p id="6.39.26"><a-v>अङ्गदेन कृतं कर्म मैन्देन द्विविदेन च।</a-v><a-v>युद्धं केसरिणा संख्ये घोरं संपातिना कृतम्॥ २६</a-v></p>
<p id="6.39.27"><a-v>गवयेन गवाक्षेण शरभेण गजेन च।</a-v><a-v>अन्यैश्च हरिभिर्युद्धं मदार्थे त्यक्तजीवितैः॥ २७</a-v></p>
<p id="6.39.28"><a-v>न चातिक्रमितुं शक्यं दैवं सुग्रीव मानुषैः।</a-v><a-v>यत्तु शक्यं वयस्येन सुहृदा वा परंतप।</a-v><a-v>कृतं सुग्रीव तत्सर्वं भवताधर्मभीरुणा॥ २८</a-v></p>
<p id="6.39.29"><a-v>मित्रकार्यं कृतमिदं भवद्भिर्वानरर्षभाः।</a-v><a-v>अनुज्ञाता मया सर्वे यथेष्टं गन्तुमर्हथ॥ २९</a-v></p>
<p id="6.39.30"><a-v>शुश्रुवुस्तस्य ते सर्वे वानराः परिदेवितम्।</a-v><a-v>वर्तयां चक्रुरश्रूणि नेत्रैः कृष्णेतरेक्षणाः॥ ३०</a-v></p>
<p id="6.39.31"><a-v>ततः सर्वाण्यनीकानि स्थापयित्वा विभीषणः।</a-v><a-v>आजगाम गदापाणिस्त्वरितो यत्र राघवः॥ ३१</a-v></p>
<p id="6.39.32"><a-v>तं दृष्ट्वा त्वरितं यान्तं नीलाञ्जनचयोपमम्।</a-v><a-v>वानरा दुद्रुवुः सर्वे मन्यमानास्तु रावणिम्॥ ३२</a-v></p>
<p><a-v>इति श्रीरामायणे युद्धकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
