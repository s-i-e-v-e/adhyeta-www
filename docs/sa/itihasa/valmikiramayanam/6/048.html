<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/048.sxml"><a-title>वाल्मीकिरामायणम् युद्धकाण्डम् ४८ सर्गः</a-title><a-meta>
<p>Unique Words: 688</p>
</a-meta><hr><a-sec><p id="6.48.1"><a-v>स प्रविश्य पुरीं लङ्कां रामबाणभयार्दितः।</a-v><a-v>भग्नदर्पस्तदा राजा बभूव व्यथितेन्द्रियः॥ १</a-v></p>
<p id="6.48.2"><a-v>मातंग इव सिंहेन गरुडेनेव पन्नगः।</a-v><a-v>अभिभूतोऽभवद्राजा राघवेण महात्मना॥ २</a-v></p>
<p id="6.48.3"><a-v>ब्रह्मदण्डप्रकाशानां विद्युत्सदृशवर्चसाम्।</a-v><a-v>स्मरन्राघवबाणानां विव्यथे राक्षसेश्वरः॥ ३</a-v></p>
<p id="6.48.4"><a-v>स काञ्चनमयं दिव्यमाश्रित्य परमासनम्।</a-v><a-v>विक्प्रेक्षमाणो रक्षांसि रावणो वाक्यमब्रवीत्॥ ४</a-v></p>
<p id="6.48.5"><a-v>सर्वं तत्खलु मे मोघं यत्तप्तं परमं तपः।</a-v><a-v>यत्समानो महेन्द्रेण मानुषेणास्मि निर्जितः॥ ५</a-v></p>
<p id="6.48.6"><a-v>इदं तद्ब्रह्मणो घोरं वाक्यं मामभ्युपस्थितम्।</a-v><a-v>मानुषेभ्यो विजानीहि भयं त्वमिति तत्तथा॥ ६</a-v></p>
<p id="6.48.7"><a-v>देवदानवगन्धर्वैर्यक्षराक्षसपन्नगैः।</a-v><a-v>अवध्यत्वं मया प्राप्तं मानुषेभ्यो न याचितम्॥ ७</a-v></p>
<p id="6.48.8"><a-v>एतदेवाभ्युपागम्य यत्नं कर्तुमिहार्हथ।</a-v><a-v>राक्षसाश्चापि तिष्ठन्तु चर्यागोपुरमूर्धसु॥ ८</a-v></p>
<p id="6.48.9"><a-v>स चाप्रतिमगम्भीरो देवदानवदर्पहा।</a-v><a-v>ब्रह्मशापाभिभूतस्तु कुम्भकर्णो विबोध्यताम्॥ ९</a-v></p>
<p id="6.48.10"><a-v>स पराजितमात्मानं प्रहस्तं च निषूदितम्।</a-v><a-v>ज्ञात्वा रक्षोबलं भीममादिदेश महाबलः॥ १०</a-v></p>
<p id="6.48.11"><a-v>द्वारेषु यत्नः क्रियतां प्राकाराश्चाधिरुह्यताम्।</a-v><a-v>निद्रावशसमाविष्टः कुम्भकर्णो विबोध्यताम्॥ ११</a-v></p>
<p id="6.48.12"><a-v>नव षट्सप्त चाष्टौ च मासान्स्वपिति राक्षसः।</a-v><a-v>तं तु बोधयत क्षिप्रं कुम्भकर्णं महाबलम्॥ १२</a-v></p>
<p id="6.48.13"><a-v>स हि संख्ये महाबाहुः ककुदं सर्वरक्षसाम्।</a-v><a-v>वानरान्राजपुत्रौ च क्षिप्रमेव वधिष्यति॥ १३</a-v></p>
<p id="6.48.14"><a-v>कुम्भकर्णः सदा शेते मूढो ग्राम्यसुखे रतः।</a-v><a-v>रामेणाभिनिरस्तस्य संग्रामोऽस्मिन्सुदारुणे॥ १४</a-v></p>
<p id="6.48.15"><a-v>भविष्यति न मे शोकः कुम्भकर्णे विबोधिते।</a-v><a-v>किं करिष्याम्यहं तेन शक्रतुल्यबलेन हि॥ १५</a-v></p>
<p id="6.48.16"><a-v>ईदृशे व्यसने प्राप्ते यो न साह्याय कल्पते।</a-v><a-v>ते तु तद्वचनं श्रुत्वा राक्षसेन्द्रस्य राक्षसाः॥ १६</a-v></p>
<p id="6.48.17"><a-v>जग्मुः परमसंभ्रान्ताः कुम्भकर्णनिवेशनम्।</a-v><a-v>ते रावणसमादिष्टा मांसशोणितभोजनाः॥ १७</a-v></p>
<p id="6.48.18"><a-v>गन्धमाल्यांस्तथा भक्ष्यानादाय सहसा ययुः।</a-v><a-v>तां प्रविश्य महाद्वारां सर्वतो योजनायताम्॥ १८</a-v></p>
<p id="6.48.19"><a-v>कुम्भकर्णगुहां रम्यां सर्वगन्धप्रवाहिनीम्।</a-v><a-v>प्रतिष्ठमानाः कृच्छ्रेण यत्नात्प्रविविशुर्गुहाम्॥ १९</a-v></p>
<p id="6.48.20"><a-v>तां प्रविश्य गुहां रम्यां शुभां काञ्चनकुट्टिमाम्।</a-v><a-v>ददृशुर्नैरृतव्याघ्रं शयानं भीमदर्शनम्॥ २०</a-v></p>
<p id="6.48.21"><a-v>ते तु तं विकृतं सुप्तं विकीर्णमिव पर्वतम्।</a-v><a-v>कुम्भकर्णं महानिद्रं सहिताः प्रत्यबोधयन्॥ २१</a-v></p>
<p id="6.48.22"><a-v>ऊर्ध्वरोमाञ्चिततनुं श्वसन्तमिव पन्नगम्।</a-v><a-v>त्रासयन्तं महाश्वासैः शयानं भीमदर्शनम्॥ २२</a-v></p>
<p id="6.48.23"><a-v>भीमनासापुटं तं तु पातालविपुलाननम्।</a-v><a-v>ददृशुर्नैरृतव्याघ्रं कुम्भकर्णं महाबलम्॥ २३</a-v></p>
<p id="6.48.24"><a-v>ततश्चक्रुर्महात्मानः कुम्भकर्णाग्रतस्तदा।</a-v><a-v>मांसानां मेरुसंकाशं राशिं परमतर्पणम्॥ २४</a-v></p>
<p id="6.48.25"><a-v>मृगाणां महिषाणां च वराहाणां च संचयान्।</a-v><a-v>चक्रुर्नैरृतशार्दूला राशिमन्नस्य चाद्भुतम्॥ २५</a-v></p>
<p id="6.48.26"><a-v>ततः शोणितकुम्भांश्च मद्यानि विविधानि च।</a-v><a-v>पुरस्तात्कुम्भकर्णस्य चक्रुस्त्रिदशशत्रवः॥ २६</a-v></p>
<p id="6.48.27"><a-v>लिलिपुश्च परार्ध्येन चन्दनेन परंतपम्।</a-v><a-v>दिव्यैराच्छादयामासुर्माल्यैर्गन्धैः सुगन्धिभिः॥ २७</a-v></p>
<p id="6.48.28"><a-v>धूपं सुगन्धं ससृजुस्तुष्टुवुश्च परंतपम्।</a-v><a-v>जलदा इव चोनेदुर्यातुधानाः सहस्रशः॥ २८</a-v></p>
<p id="6.48.29"><a-v>शङ्खानापूरयामासुः शशाङ्कसदृशप्रभान्।</a-v><a-v>तुमुलं युगपच्चापि विनेदुश्चाप्यमर्षिताः॥ २९</a-v></p>
<p id="6.48.30"><a-v>नेदुरास्फोटयामासुश्चिक्षिपुस्ते निशाचराः।</a-v><a-v>कुम्भकर्णविबोधार्थं चक्रुस्ते विपुलं स्वनम्॥ ३०</a-v></p>
<p id="6.48.31"><a-v>सशङ्खभेरीपटहप्रणाद</a-v><a-v>मास्फोटितक्ष्वेडितसिंहनादम्।</a-v><a-v>दिशो द्रवन्तस्त्रिदिवं किरन्तः</a-v><a-v>श्रुत्वा विहंगाः सहसा निपेतुः॥ ३१</a-v></p>
<p id="6.48.32"><a-v>यदा भृशं तैर्निनदैर्महात्मा</a-v><a-v>न कुम्भकर्णो बुबुधे प्रसुप्तः।</a-v><a-v>ततो मुसुण्डीमुसलानि सर्वे</a-v><a-v>रक्षोगणास्ते जगृहुर्गदाश्च॥ ३२</a-v></p>
<p id="6.48.33"><a-v>तं शैलशृङ्गैर्मुसलैर्गदाभि</a-v><a-v>र्वृक्षैस्तलैर्मुद्गरमुष्टिभिश्च।</a-v><a-v>सुखप्रसुप्तं भुवि कुम्भकर्णं</a-v><a-v>रक्षांस्युदग्राणि तदा निजघ्नुः॥ ३३</a-v></p>
<p id="6.48.34"><a-v>तस्य निश्वासवातेन कुम्भकर्णस्य रक्षसः।</a-v><a-v>राक्षसा बलवन्तोऽपि स्थातुं नाशक्नुवन्पुरः॥ ३४</a-v></p>
<p id="6.48.35"><a-v>ततोऽस्य पुरतो गाढं राक्षसा भीमविक्रमाः।</a-v><a-v>मृदङ्गपणवान्भेरीः शङ्खकुम्भगणांस्तथा।</a-v><a-v>दशराक्षससाहस्रं युगपत्पर्यवादयन्॥ ३५</a-v></p>
<p id="6.48.36"><a-v>नीलाञ्जनचयाकारं ते तु तं प्रत्यबोधयन्।</a-v><a-v>अभिघ्नन्तो नदन्तश्च नैव संविविदे तु सः॥ ३६</a-v></p>
<p id="6.48.37"><a-v>यदा चैनं न शेकुस्ते प्रतिबोधयितुं तदा।</a-v><a-v>ततो गुरुतरं यत्नं दारुणं समुपाक्रमन्॥ ३७</a-v></p>
<p id="6.48.38"><a-v>अश्वानुष्ट्रान्खरान्नागाञ्जघ्नुर्दण्डकशाङ्कुशैः।</a-v><a-v>भेरीशङ्खमृदङ्गांश्च सर्वप्राणैरवादयन्॥ ३८</a-v></p>
<p id="6.48.39"><a-v>निजघ्नुश्चास्य गात्राणि महाकाष्ठकटं करैः।</a-v><a-v>मुद्गरैर्मुसलैश्चैव सर्वप्राणसमुद्यतैः॥ ३९</a-v></p>
<p id="6.48.40"><a-v>तेन शब्देन महता लङ्का समभिपूरिता।</a-v><a-v>सपर्वतवना सर्वा सोऽपि नैव प्रबुध्यते॥ ४०</a-v></p>
<p id="6.48.41"><a-v>ततः सहस्रं भेरीणां युगपत्समहन्यत।</a-v><a-v>मृष्टकाञ्चनकोणानामसक्तानां समन्ततः॥ ४१</a-v></p>
<p id="6.48.42"><a-v>एवमप्यतिनिद्रस्तु यदा नैव प्रबुध्यत।</a-v><a-v>शापस्य वशमापन्नस्ततः क्रुद्धा निशाचराः॥ ४२</a-v></p>
<p id="6.48.43"><a-v>महाक्रोधसमाविष्टाः सर्वे भीमपराक्रमाः।</a-v><a-v>तद्रक्षोबोधयिष्यन्तश्चक्रुरन्ये पराक्रमम्॥ ४३</a-v></p>
<p id="6.48.44"><a-v>अन्ये भेरीः समाजघ्नुरन्ये चक्रुर्महास्वनम्।</a-v><a-v>केशानन्ये प्रलुलुपुः कर्णावन्ये दशन्ति च।</a-v><a-v>न कुम्भकर्णः पस्पन्दे महानिद्रावशं गतः॥ ४४</a-v></p>
<p id="6.48.45"><a-v>अन्ये च बलिनस्तस्य कूटमुद्गरपाणयः।</a-v><a-v>मूर्ध्नि वक्षसि गात्रेषु पातयन्कूटमुद्गरान्॥ ४५</a-v></p>
<p id="6.48.46"><a-v>रज्जुबन्धनबद्धाभिः शतघ्नीभिश्च सर्वतः।</a-v><a-v>वध्यमानो महाकायो न प्राबुध्यत राक्षसः॥ ४६</a-v></p>
<p id="6.48.47"><a-v>वारणानां सहस्रं तु शरीरेऽस्य प्रधावितम्।</a-v><a-v>कुम्भकर्णस्ततो बुद्धः स्पर्शं परमबुध्यत॥ ४७</a-v></p>
<p id="6.48.48"><a-v>स पात्यमानैर्गिरिशृङ्गवृक्षै</a-v><a-v>रचिन्तयंस्तान्विपुलान्प्रहारान्।</a-v><a-v>निद्राक्षयात्क्षुद्भयपीडितश्च</a-v><a-v>विजृम्भमाणः सहसोत्पपात॥ ४८</a-v></p>
<p id="6.48.49"><a-v>स नागभोगाचलशृङ्गकल्पौ</a-v><a-v>विक्षिप्य बाहू गिरिशृङ्गसारौ।</a-v><a-v>विवृत्य वक्त्रं वडवामुखाभं</a-v><a-v>निशाचरोऽसौ विकृतं जजृम्भे॥ ४९</a-v></p>
<p id="6.48.50"><a-v>तस्य जाजृम्भमाणस्य वक्त्रं पातालसंनिभम्।</a-v><a-v>ददृशे मेरुशृङ्गाग्रे दिवाकर इवोदितः॥ ५०</a-v></p>
<p id="6.48.51"><a-v>विजृम्भमाणोऽतिबलः प्रतिबुद्धो निशाचरः।</a-v><a-v>निश्वासश्चास्य संजज्ञे पर्वतादिव मारुतः॥ ५१</a-v></p>
<p id="6.48.52"><a-v>रूपमुत्तिष्ठतस्तस्य कुम्भकर्णस्य तद्बभौ।</a-v><a-v>तपान्ते सबलाकस्य मेघस्येव विवर्षतः॥ ५२</a-v></p>
<p id="6.48.53"><a-v>तस्य दीप्ताग्निसदृशे विद्युत्सदृशवर्चसी।</a-v><a-v>ददृशाते महानेत्रे दीप्ताविव महाग्रहौ॥ ५३</a-v></p>
<p id="6.48.54"><a-v>आदद्बुभुक्षितो मांसं शोणितं तृषितोऽपिबत्।</a-v><a-v>मेदः कुम्भं च मद्यं च पपौ शक्ररिपुस्तदा॥ ५४</a-v></p>
<p id="6.48.55"><a-v>ततस्तृप्त इति ज्ञात्वा समुत्पेतुर्निशाचराः।</a-v><a-v>शिरोभिश्च प्रणम्यैनं सर्वतः पर्यवारयन्॥ ५५</a-v></p>
<p id="6.48.56"><a-v>स सर्वान्सान्त्वयामास नैरृतान्नैरृतर्षभः।</a-v><a-v>बोधनाद्विस्मितश्चापि राक्षसानिदमब्रवीत्॥ ५६</a-v></p>
<p id="6.48.57"><a-v>किमर्थमहमाहत्य भवद्भिः प्रतिबोधितः।</a-v><a-v>कच्चित्सुकुशलं राज्ञो भयं वा नेह किंचन॥ ५७</a-v></p>
<p id="6.48.58"><a-v>अथ वा ध्रुवमन्येभ्यो भयं परमुपस्थितम्।</a-v><a-v>यदर्थमेव त्वरितैर्भवद्भिः प्रतिबोधितः॥ ५८</a-v></p>
<p id="6.48.59"><a-v>अद्य राक्षसराजस्य भयमुत्पाटयाम्यहम्।</a-v><a-v>पातयिष्ये महेन्द्रं वा शातयिष्ये तथानलम्॥ ५९</a-v></p>
<p id="6.48.60"><a-v>न ह्यल्पकारणे सुप्तं बोधयिष्यति मां भृशम्।</a-v><a-v>तदाख्यातार्थतत्त्वेन मत्प्रबोधनकारणम्॥ ६०</a-v></p>
<p id="6.48.61"><a-v>एवं ब्रुवाणं संरब्धं कुम्भकर्णमरिंदमम्।</a-v><a-v>यूपाक्षः सचिवो राज्ञः कृताञ्जलिरुवाच ह॥ ६१</a-v></p>
<p id="6.48.62"><a-v>न नो देवकृतं किंचिद्भयमस्ति कदाचन।</a-v><a-v>न दैत्यदानवेभ्यो वा भयमस्ति हि तादृशम्।</a-v><a-v>यादृशं मानुषं राजन्भयमस्मानुपस्थितम्॥ ६२</a-v></p>
<p id="6.48.63"><a-v>वानरैः पर्वताकारैर्लङ्केयं परिवारिता।</a-v><a-v>सीताहरणसंतप्ताद्रामान्नस्तुमुलं भयम्॥ ६३</a-v></p>
<p id="6.48.64"><a-v>एकेन वानरेणेयं पूर्वं दग्धा महापुरी।</a-v><a-v>कुमारो निहतश्चाक्षः सानुयात्रः सकुञ्जरः॥ ६४</a-v></p>
<p id="6.48.65"><a-v>स्वयं रक्षोऽधिपश्चापि पौलस्त्यो देवकण्टकः।</a-v><a-v>मृतेति संयुगे मुक्तारामेणादित्यतेजसा॥ ६५</a-v></p>
<p id="6.48.66"><a-v>यन्न देवैः कृतो राजा नापि दैत्यैर्न दानवैः।</a-v><a-v>कृतः स इह रामेण विमुक्तः प्राणसंशयात्॥ ६६</a-v></p>
<p id="6.48.67"><a-v>स यूपाक्षवचः श्रुत्वा भ्रातुर्युधि पराजयम्।</a-v><a-v>कुम्भकर्णो विवृत्ताक्षो यूपाक्षमिदमब्रवीत्॥ ६७</a-v></p>
<p id="6.48.68"><a-v>सर्वमद्यैव यूपाक्ष हरिसैन्यं सलक्ष्मणम्।</a-v><a-v>राघवं च रणे हत्वा पश्चाद्द्रक्ष्यामि रावणम्॥ ६८</a-v></p>
<p id="6.48.69"><a-v>राक्षसांस्तर्पयिष्यामि हरीणां मांसशोणितैः।</a-v><a-v>रामलक्ष्मणयोश्चापि स्वयं पास्यामि शोणितम्॥ ६९</a-v></p>
<p id="6.48.70"><a-v>तत्तस्य वाक्यं ब्रुवतो निशम्य</a-v><a-v>सगर्वितं रोषविवृद्धदोषम्।</a-v><a-v>महोदरो नैरृतयोधमुख्यः</a-v><a-v>कृताञ्जलिर्वाक्यमिदं बभाषे॥ ७०</a-v></p>
<p id="6.48.71"><a-v>रावणस्य वचः श्रुत्वा गुणदोषु विमृश्य च।</a-v><a-v>पश्चादपि महाबाहो शत्रून्युधि विजेष्यसि॥ ७१</a-v></p>
<p id="6.48.72"><a-v>महोदरवचः श्रुत्वा राक्षसैः परिवारितः।</a-v><a-v>कुम्भकर्णो महातेजाः संप्रतस्थे महाबलः॥ ७२</a-v></p>
<p id="6.48.73"><a-v>तं समुत्थाप्य भीमाक्षं भीमरूपपराक्रमम्।</a-v><a-v>राक्षसास्त्वरिता जग्मुर्दशग्रीवनिवेशनम्॥ ७३</a-v></p>
<p id="6.48.74"><a-v>ततो गत्वा दशग्रीवमासीनं परमासने।</a-v><a-v>ऊचुर्बद्धाञ्जलिपुटाः सर्व एव निशाचराः॥ ७४</a-v></p>
<p id="6.48.75"><a-v>प्रबुद्धः कुम्भकर्णोऽसौ भ्राता ते राक्षसर्षभ।</a-v><a-v>कथं तत्रैव निर्यातु द्रक्ष्यसे तमिहागतम्॥ ७५</a-v></p>
<p id="6.48.76"><a-v>रावणस्त्वब्रवीद्धृष्टो यथान्यायं च पूजितम्।</a-v><a-v>द्रष्टुमेनमिहेच्छामि यथान्यायं च पूजितम्॥ ७६</a-v></p>
<p id="6.48.77"><a-v>तथेत्युक्त्वा तु ते सर्वे पुनरागम्य राक्षसाः।</a-v><a-v>कुम्भकर्णमिदं वाक्यमूचू रावणचोदिताः॥ ७७</a-v></p>
<p id="6.48.78"><a-v>द्रष्टुं त्वां काङ्क्षते राजा सर्वराक्षसपुंगवः।</a-v><a-v>गमने क्रियतां बुद्धिर्भ्रातरं संप्रहर्षय॥ ७८</a-v></p>
<p id="6.48.79"><a-v>कुम्भकर्णस्तु दुर्धर्षो भ्रातुराज्ञाय शासनम्।</a-v><a-v>तथेत्युक्त्वा महावीर्यः शयनादुत्पपात ह॥ ७९</a-v></p>
<p id="6.48.80"><a-v>प्रक्षाल्य वदनं हृष्टः स्नातः परमभूषितः।</a-v><a-v>पिपासुस्त्वरयामास पानं बलसमीरणम्॥ ८०</a-v></p>
<p id="6.48.81"><a-v>ततस्ते त्वरितास्तस्य राज्षसा रावणाज्ञया।</a-v><a-v>मद्यं भक्ष्यांश्च विविधान्क्षिप्रमेवोपहारयन्॥ ८१</a-v></p>
<p id="6.48.82"><a-v>पीत्वा घटसहस्रं स गमनायोपचक्रमे॥ ८२</a-v></p>
<p id="6.48.83"><a-v>ईषत्समुत्कटो मत्तस्तेजोबलसमन्वितः।</a-v><a-v>कुम्भकर्णो बभौ हृष्टः कालान्तकयमोपमः॥ ८३</a-v></p>
<p id="6.48.84"><a-v>भ्रातुः स भवनं गच्छन्रक्षोबलसमन्वितः।</a-v><a-v>कुम्भकर्णः पदन्यासैरकम्पयत मेदिनीम्॥ ८४</a-v></p>
<p id="6.48.85"><a-v>स राजमार्गं वपुषा प्रकाशय</a-v><a-v>न्सहस्ररश्मिर्धरणीमिवांशुभिः।</a-v><a-v>जगाम तत्राञ्जलिमालया वृतः</a-v><a-v>शतक्रतुर्गेहमिव स्वयम्भुवः॥ ८५</a-v></p>
<p id="6.48.86"><a-v>केचिच्छरण्यं शरणं स्म रामं</a-v><a-v>व्रजन्ति केचिद्व्यथिताः पतन्ति।</a-v><a-v>केचिद्दिशः स्म व्यथिताः प्रयान्ति</a-v><a-v>केचिद्भयार्ता भुवि शेरते स्म॥ ८६</a-v></p>
<p id="6.48.87"><a-v>तमद्रिशृङ्गप्रतिमं किरीटिनं</a-v><a-v>स्पृशन्तमादित्यमिवात्मतेजसा।</a-v><a-v>वनौकसः प्रेक्ष्य विवृद्धमद्भुतं</a-v><a-v>भयार्दिता दुद्रुविरे ततस्ततः॥ ८७</a-v></p>
<p><a-v>इति श्रीरामायणे युद्धकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
