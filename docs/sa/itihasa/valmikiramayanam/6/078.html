<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/078.sxml"><a-title>वाल्मीकिरामायणम् युद्धकाण्डम् ७८ सर्गः</a-title><a-meta>
<p>Unique Words: 451</p>
</a-meta><hr><a-sec><p id="6.78.1"><a-v>स हताश्वो महातेजा भूमौ तिष्ठन्निशाचरः।</a-v><a-v>इन्द्रजित्परमक्रुद्धः संप्रजज्वाल तेजसा॥ १</a-v></p>
<p id="6.78.2"><a-v>तौ धन्विनौ जिघांसन्तावन्योन्यमिषुभिर्भृशम्।</a-v><a-v>विजयेनाभिनिष्क्रान्तौ वने गजवृषाविव॥ २</a-v></p>
<p id="6.78.3"><a-v>निबर्हयन्तश्चान्योन्यं ते राक्षसवनौकसः।</a-v><a-v>भर्तारं न जहुर्युद्धे संपतन्तस्ततस्ततः॥ ३</a-v></p>
<p id="6.78.4"><a-v>स लक्ष्मणं समुद्दिश्य परं लाघवमास्थितः।</a-v><a-v>ववर्ष शरवर्षाणि वर्षाणीव पुरंदरः॥ ४</a-v></p>
<p id="6.78.5"><a-v>मुक्तमिन्द्रजिता तत्तु शरवर्षमरिंदमः।</a-v><a-v>अवारयदसंभ्रान्तो लक्ष्मणः सुदुरासदम्॥ ५</a-v></p>
<p id="6.78.6"><a-v>अभेद्यकचनं मत्वा लक्ष्मणं रावणात्मजः।</a-v><a-v>ललाटे लक्ष्मणं बाणैः सुपुङ्खैस्त्रिभिरिन्द्रजित्।</a-v><a-v>अविध्यत्परमक्रुद्धः शीघ्रमस्त्रं प्रदर्शयन्॥ ६</a-v></p>
<p id="6.78.7"><a-v>तैः पृषत्कैर्ललाटस्थैः शुशुभे रघुनन्दनः।</a-v><a-v>रणाग्रे समरश्लाघी त्रिशृङ्ग इव पर्वतः॥ ७</a-v></p>
<p id="6.78.8"><a-v>स तथाप्यर्दितो बाणै राक्षसेन महामृधे।</a-v><a-v>तमाशु प्रतिविव्याध लक्ष्मणः पनभिः शरैः॥ ८</a-v></p>
<p id="6.78.9"><a-v>लक्ष्मणेन्द्रजितौ वीरौ महाबलशरासनौ।</a-v><a-v>अन्योन्यं जघ्नतुर्बाणैर्विशिखैर्भीमविक्रमौ॥ ९</a-v></p>
<p id="6.78.10"><a-v>तौ परस्परमभ्येत्य सर्वगात्रेषु धन्विनौ।</a-v><a-v>घोरैर्विव्यधतुर्बाणैः कृतभावावुभौ जये॥ १०</a-v></p>
<p id="6.78.11"><a-v>तस्मै दृढतरं क्रुद्धो हताश्वाय विभीषणः।</a-v><a-v>वज्रस्पर्शसमान्पञ्च ससर्जोरसि मार्गणान्॥ ११</a-v></p>
<p id="6.78.12"><a-v>ते तस्य कायं निर्भिद्य रुक्मपुङ्खा निमित्तगाः।</a-v><a-v>बभूवुर्लोहितादिग्धा रक्ता इव महोरगाः॥ १२</a-v></p>
<p id="6.78.13"><a-v>स पितृव्यस्य संक्रुद्ध इन्द्रजिच्छरमाददे।</a-v><a-v>उत्तमं रक्षसां मध्ये यमदत्तं महाबलः॥ १३</a-v></p>
<p id="6.78.14"><a-v>तं समीक्ष्य महातेजा महेषुं तेन संहितम्।</a-v><a-v>लक्ष्मणोऽप्याददे बाणमन्यं भीमपराक्रमः॥ १४</a-v></p>
<p id="6.78.15"><a-v>कुबेरेण स्वयं स्वप्ने यद्दत्तममितात्मना।</a-v><a-v>दुर्जयं दुर्विषह्यं च सेन्द्रैरपि सुरासुरैः॥ १५</a-v></p>
<p id="6.78.16"><a-v>ताभ्यां तौ धनुषि श्रेष्ठे संहितौ सायकोत्तमौ।</a-v><a-v>विकृष्यमाणौ वीराभ्यां भृशं जज्वलतुः श्रिया॥ १६</a-v></p>
<p id="6.78.17"><a-v>तौ भासयन्तावाकाशं धनुर्भ्यां विशिखौ च्युतौ।</a-v><a-v>मुखेन मुखमाहत्य संनिपेततुरोजसा॥ १७</a-v></p>
<p id="6.78.18"><a-v>तौ महाग्रहसंकाशावन्योन्यं संनिपत्य च।</a-v><a-v>संग्रामे शतधा यातौ मेदिन्यां विनिपेततुः॥ १८</a-v></p>
<p id="6.78.19"><a-v>शरौ प्रतिहतौ दृष्ट्वा तावुभौ रणमूर्धनि।</a-v><a-v>व्रीडितो जातरोषौ च लक्ष्मणेन्द्रजितावुभौ॥ १९</a-v></p>
<p id="6.78.20"><a-v>सुसंरब्धस्तु सौमित्रिरस्त्रं वारुणमाददे।</a-v><a-v>रौद्रं महेद्रजिद्युद्धे व्यसृजद्युधि विष्ठितः॥ २०</a-v></p>
<p id="6.78.21"><a-v>तयोः सुतुमुलं युद्धं संबभूवाद्भुतोपमम्।</a-v><a-v>गगनस्थानि भूतानि लक्ष्मणं पर्यवारयन्॥ २१</a-v></p>
<p id="6.78.22"><a-v>भैरवाभिरुते भीमे युद्धे वानरराक्षसाम्।</a-v><a-v>भूतैर्बहुभिराकाशं विस्मितैरावृतं बभौ॥ २२</a-v></p>
<p id="6.78.23"><a-v>ऋषयः पितरो देवा गन्धर्वा गरुणोरगाः।</a-v><a-v>शतक्रतुं पुरस्कृत्य ररक्षुर्लक्ष्मणं रणे॥ २३</a-v></p>
<p id="6.78.24"><a-v>अथान्यं मार्गणश्रेष्ठं संदधे रावणानुजः।</a-v><a-v>हुताशनसमस्पर्शं रावणात्मजदारुणम्॥ २४</a-v></p>
<p id="6.78.25"><a-v>सुपत्रमनुवृत्ताङ्गं सुपर्वाणं सुसंस्थितम्।</a-v><a-v>सुवर्णविकृतं वीरः शरीरान्तकरं शरम्॥ २५</a-v></p>
<p id="6.78.26"><a-v>दुरावारं दुर्विषहं राक्षसानां भयावहम्।</a-v><a-v>आशीविषविषप्रख्यं देवसंघैः समर्चितम्॥ २६</a-v></p>
<p id="6.78.27"><a-v>येन शक्रो महातेजा दानवानजयत्प्रभुः।</a-v><a-v>पुरा देवासुरे युद्धे वीर्यवान्हरिवाहनः॥ २७</a-v></p>
<p id="6.78.28"><a-v>तदैन्द्रमस्त्रं सौमित्रिः संयुगेष्वपराजितम्।</a-v><a-v>शरश्रेष्ठं धनुः श्रेष्ठे नरश्रेष्ठोऽभिसंदधे॥ २८</a-v></p>
<p id="6.78.29"><a-v>संधायामित्रदलनं विचकर्ष शरासनम्।</a-v><a-v>सज्यमायम्य दुर्धर्शः कालो लोकक्षये यथा॥ २९</a-v></p>
<p id="6.78.30"><a-v>संधाय धनुषि श्रेष्ठे विकर्षन्निदमब्रवीत्।</a-v><a-v>लक्ष्मीवाँल्लक्ष्मणो वाक्यमर्थसाधकमात्मनः॥ ३०</a-v></p>
<p id="6.78.31"><a-v>धर्मात्मा सत्यसंधश्च रामो दाशरथिर्यदि।</a-v><a-v>पौरुषे चाप्रतिद्वन्द्वस्तदेनं जहि रावणिम्॥ ३१</a-v></p>
<p id="6.78.32"><a-v>इत्युक्त्वा बाणमाकर्णं विकृष्य तमजिह्मगम्।</a-v><a-v>लक्ष्मणः समरे वीरः ससर्जेन्द्रजितं प्रति।</a-v><a-v>ऐन्द्रास्त्रेण समायुज्य लक्ष्मणः परवीरहा॥ ३२</a-v></p>
<p id="6.78.33"><a-v>तच्छिरः सशिरस्त्राणं श्रीमज्ज्वलितकुण्डलम्।</a-v><a-v>प्रमथ्येन्द्रजितः कायात्पपात धरणीतले॥ ३३</a-v></p>
<p id="6.78.34"><a-v>तद्राक्षसतनूजस्य छिन्नस्कन्धं शिरो महत्।</a-v><a-v>तपनीयनिभं भूमौ ददृशे रुधिरोक्षितम्॥ ३४</a-v></p>
<p id="6.78.35"><a-v>हतस्तु निपपाताशु धरण्यां रावणात्मजः।</a-v><a-v>कवची सशिरस्त्राणो विध्वस्तः सशरासनः॥ ३५</a-v></p>
<p id="6.78.36"><a-v>चुक्रुशुस्ते ततः सर्वे वानराः सविभीषणाः।</a-v><a-v>हृष्यन्तो निहते तस्मिन्देवा वृत्रवधे यथा॥ ३६</a-v></p>
<p id="6.78.37"><a-v>अथान्तरिक्षे भूतानामृषीणां च महात्मनाम्।</a-v><a-v>अभिजज्ञे च संनादो गन्धर्वाप्सरसामपि॥ ३७</a-v></p>
<p id="6.78.38"><a-v>पतितं समभिज्ञाय राक्षसी सा महाचमूः।</a-v><a-v>वध्यमाना दिशो भेजे हरिभिर्जितकाशिभिः॥ ३८</a-v></p>
<p id="6.78.39"><a-v>वनरैर्वध्यमानास्ते शस्त्राण्युत्सृज्य राक्षसाः।</a-v><a-v>लङ्कामभिमुखाः सर्वे नष्टसंज्ञाः प्रधाविताः॥ ३९</a-v></p>
<p id="6.78.40"><a-v>दुद्रुवुर्बहुधा भीता राक्षसाः शतशो दिशः।</a-v><a-v>त्यक्त्वा प्रहरणान्सर्वे पट्टसासिपरश्वधान्॥ ४०</a-v></p>
<p id="6.78.41"><a-v>केचिल्लङ्कां परित्रस्ताः प्रविष्टा वानरार्दिताः।</a-v><a-v>समुद्रे पतिताः केचित्केचित्पर्वतमाश्रिताः॥ ४१</a-v></p>
<p id="6.78.42"><a-v>हतमिन्द्रजितं दृष्ट्वा शयानं समरक्षितौ।</a-v><a-v>राक्षसानां सहस्रेषु न कश्चित्प्रत्यदृश्यत॥ ४२</a-v></p>
<p id="6.78.43"><a-v>यथास्तं गत आदित्ये नावतिष्ठन्ति रश्मयः।</a-v><a-v>तथा तस्मिन्निपतिते राक्षसास्ते गता दिशः॥ ४३</a-v></p>
<p id="6.78.44"><a-v>शान्तरक्श्मिरिवादित्यो निर्वाण इव पावकः।</a-v><a-v>स बभूव महातेजा व्यपास्त गतजीवितः॥ ४४</a-v></p>
<p id="6.78.45"><a-v>प्रशान्तपीडा बहुलो विनष्टारिः प्रहर्षवान्।</a-v><a-v>बभूव लोकः पतिते राक्षसेन्द्रसुते तदा॥ ४५</a-v></p>
<p id="6.78.46"><a-v>हर्षं च शक्रो भगवान्सह सर्वैः सुरर्षभैः।</a-v><a-v>जगाम निहते तस्मिन्राक्षसे पापकर्मणि॥ ४६</a-v></p>
<p id="6.78.47"><a-v>शुद्धा आपो नभश्चैव जहृषुर्दैत्यदानवाः।</a-v><a-v>आजग्मुः पतिते तस्मिन्सर्वलोकभयावहे॥ ४७</a-v></p>
<p id="6.78.48"><a-v>ऊचुश्च सहिताः सर्वे देवगन्धर्वदानवाः।</a-v><a-v>विज्वराः शान्तकलुषा ब्राह्मणा विचरन्त्विति॥ ४८</a-v></p>
<p id="6.78.49"><a-v>ततोऽभ्यनन्दन्संहृष्टाः समरे हरियूथपाः।</a-v><a-v>तमप्रतिबलं दृष्ट्वा हतं नैरृतपुंगवम्॥ ४९</a-v></p>
<p id="6.78.50"><a-v>विभीषणो हनूमांश्च जाम्बवांश्चर्क्षयूथपः।</a-v><a-v>विजयेनाभिनन्दन्तस्तुष्टुवुश्चापि लक्ष्मणम्॥ ५०</a-v></p>
<p id="6.78.51"><a-v>क्ष्वेडन्तश्च नदन्तश्च गर्जन्तश्च प्लवंगमाः।</a-v><a-v>लब्धलक्षा रघुसुतं परिवार्योपतस्थिरे॥ ५१</a-v></p>
<p id="6.78.52"><a-v>लाङ्गूलानि प्रविध्यन्तः स्फोटयन्तश्च वानराः।</a-v><a-v>लक्ष्मणो जयतीत्येवं वाक्यं व्यश्रावयंस्तदा॥ ५२</a-v></p>
<p id="6.78.53"><a-v>अन्योन्यं च समाश्लिष्य कपयो हृष्टमानसाः।</a-v><a-v>चक्रुरुच्चावचगुणा राघवाश्रयजाः कथाः॥ ५३</a-v></p>
<p id="6.78.54"><a-v>तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म।</a-v><a-v>परममुपलभन्मनःप्रहर्षं विनिहतमिन्द्ररिपुं निशम्य देवाः॥ ५४</a-v></p>
<p><a-v>इति श्रीरामायणे युद्धकाण्डे अष्टासप्ततितमः सर्गः ॥ ७८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
