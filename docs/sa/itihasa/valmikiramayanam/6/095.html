<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/095.sxml"><a-title>वाल्मीकिरामायणम् युद्धकाण्डम् ९५ सर्गः</a-title><a-meta>
<p>Unique Words: 213</p>
</a-meta><hr><a-sec><p id="6.95.1"><a-v>ततः प्रवृत्तं सुक्रूरं रामरावणयोस्तदा।</a-v><a-v>सुमहद्द्वैरथं युद्धं सर्वलोकभयावहम्॥ १</a-v></p>
<p id="6.95.2"><a-v>ततो राक्षससैन्यं च हरीणां च महद्बलम्।</a-v><a-v>प्रगृहीतप्रहरणं निश्चेष्टं समतिष्ठत॥ २</a-v></p>
<p id="6.95.3"><a-v>संप्रयुद्धौ ततो दृष्ट्वा बलवन्नरराक्षसौ।</a-v><a-v>व्याक्षिप्तहृदयाः सर्वे परं विस्मयमागताः॥ ३</a-v></p>
<p id="6.95.4"><a-v>नानाप्रहरणैर्व्यग्रैर्भुजैर्विस्मितबुद्धयः।</a-v><a-v>तस्थुः प्रेक्ष्य च संग्रामं नाभिजघ्नुः परस्परम्॥ ४</a-v></p>
<p id="6.95.5"><a-v>रक्षसां रावणं चापि वानराणां च राघवम्।</a-v><a-v>पश्यतां विस्मिताक्षाणां सैन्यं चित्रमिवाबभौ॥ ५</a-v></p>
<p id="6.95.6"><a-v>तौ तु तत्र निमित्तानि दृष्ट्वा राघवरावणौ।</a-v><a-v>कृतबुद्धी स्थिरामर्षौ युयुधाते अभीतवत्॥ ६</a-v></p>
<p id="6.95.7"><a-v>जेतव्यमिति काकुत्स्थो मर्तव्यमिति रावणः।</a-v><a-v>धृतौ स्ववीर्यसर्वस्वं युद्धेऽदर्शयतां तदा॥ ७</a-v></p>
<p id="6.95.8"><a-v>ततः क्रोधाद्दशग्रीवः शरान्संधाय वीर्यवान्।</a-v><a-v>मुमोच ध्वजमुद्दिश्य राघवस्य रथे स्थितम्॥ ८</a-v></p>
<p id="6.95.9"><a-v>ते शरास्तमनासाद्य पुरंदररथध्वजम्।</a-v><a-v>रक्तशक्तिं परामृश्य निपेतुर्धरणीतले॥ ९</a-v></p>
<p id="6.95.10"><a-v>ततो रामोऽभिसंक्रुद्धश्चापमायम्य वीर्यवान्।</a-v><a-v>कृतप्रतिकृतं कर्तुं मनसा संप्रचक्रमे॥ १०</a-v></p>
<p id="6.95.11"><a-v>रावणध्वजमुद्दिश्य मुमोच निशितं शरम्।</a-v><a-v>महासर्पमिवासह्यं ज्वलन्तं स्वेन तेजसा॥ ११</a-v></p>
<p id="6.95.12"><a-v>जगाम स महीं भित्त्वा दशग्रीवध्वजं शरः।</a-v><a-v>स निकृत्तोऽपतद्भूमौ रावणस्य रथध्वजः॥ १२</a-v></p>
<p id="6.95.13"><a-v>ध्वजस्योन्मथनं दृष्ट्वा रावणः सुमहाबलः।</a-v><a-v>क्रोधजेनाग्निना संख्ये प्रदीप्त इव चाभवत्॥ १३</a-v></p>
<p id="6.95.14"><a-v>स रोषवशमापन्नः शरवर्षं महद्वमन्।</a-v><a-v>रामस्य तुरगान्दिव्याञ्शरैर्विव्याध रावणः॥ १४</a-v></p>
<p id="6.95.15"><a-v>ते विद्धा हरयस्तस्य नास्खलन्नापि बभ्रमुः।</a-v><a-v>बभूवुः स्वस्थहृदयाः पद्मनालैरिवाहताः॥ १५</a-v></p>
<p id="6.95.16"><a-v>तेषामसंभ्रमं दृष्ट्वा वाजिनां रावणस्तदा।</a-v><a-v>भूय एव सुसंक्रुद्धः शरवर्षं मुमोच ह॥ १६</a-v></p>
<p id="6.95.17"><a-v>गदाश्च परिघांश्चैव चक्राणि मुसलानि च।</a-v><a-v>गिरिशृङ्गाणि वृक्षांश्च तथा शूलपरश्वधान्॥ १७</a-v></p>
<p id="6.95.18"><a-v>मायाविहितमेतत्तु शस्त्रवर्षमपातयत्।</a-v><a-v>सहस्रशस्ततो बाणानश्रान्तहृदयोद्यमः॥ १८</a-v></p>
<p id="6.95.19"><a-v>तुमुलं त्रासजननं भीमं भीमप्रतिस्वनम्।</a-v><a-v>दुर्धर्षमभवद्युद्धे नैकशस्त्रमयं महत्॥ १९</a-v></p>
<p id="6.95.20"><a-v>विमुच्य राघवरथं समन्ताद्वानरे बले।</a-v><a-v>सायकैरन्तरिक्षं च चकाराशु निरन्तरम्।</a-v><a-v>मुमोच च दशग्रीवो निःसङ्गेनान्तरात्मना॥ २०</a-v></p>
<p id="6.95.21"><a-v>व्यायच्छमानं तं दृष्ट्वा तत्परं रावणं रणे।</a-v><a-v>प्रहसन्निव काकुत्स्थः संदधे सायकाञ्शितान्॥ २१</a-v></p>
<p id="6.95.22"><a-v>स मुमोच ततो बाणान्रणे शतसहस्रशः।</a-v><a-v>तान्दृष्ट्वा रावणश्चक्रे स्वशरैः खं निरन्तरम्॥ २२</a-v></p>
<p id="6.95.23"><a-v>ततस्ताभ्यां प्रयुक्तेन शरवर्षेण भास्वता।</a-v><a-v>शरबद्धमिवाभाति द्वितीयं भास्वदम्बरम्॥ २३</a-v></p>
<p id="6.95.24"><a-v>नानिमित्तोऽभवद्बाणो नातिभेत्ता न निष्फलः।</a-v><a-v>तथा विसृजतोर्बाणान्रामरावणयोर्मृधे॥ २४</a-v></p>
<p id="6.95.25"><a-v>प्रायुध्येतामविच्छिन्नमस्यन्तौ सव्यदक्षिणम्।</a-v><a-v>चक्रतुस्तौ शरौघैस्तु निरुच्छ्वासमिवाम्बरम्॥ २५</a-v></p>
<p id="6.95.26"><a-v>रावणस्य हयान्रामो हयान्रामस्य रावणः।</a-v><a-v>जघ्नतुस्तौ तदान्योन्यं कृतानुकृतकारिणौ॥ २६</a-v></p>
<p><a-v>इति श्रीरामायणे युद्धकाण्डे पञ्चनवतितमः सर्गः ॥ ९५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
