<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/089.sxml"><a-title>वाल्मीकिरामायणम् युद्धकाण्डम् ८९ सर्गः</a-title><a-meta>
<p>Unique Words: 308</p>
</a-meta><hr><a-sec><p id="6.89.1"><a-v>स दत्त्वा तुमुलं युद्धं रावणस्य दुरात्मनः।</a-v><a-v>विसृजन्नेव बाणौघान्सुषेणं वाक्यमब्रवीत्॥ १</a-v></p>
<p id="6.89.2"><a-v>एष रावणवेगेन लक्ष्मणः पतितः क्षितौ।</a-v><a-v>सर्पवद्वेष्टते वीरो मम शोकमुदीरयन्॥ २</a-v></p>
<p id="6.89.3"><a-v>शोणितार्द्रमिमं वीरं प्राणैरिष्टतरं मम।</a-v><a-v>पश्यतो मम का शक्तिर्योद्धुं पर्याकुलात्मनः॥ ३</a-v></p>
<p id="6.89.4"><a-v>अयं स समरश्लाघी भ्राता मे शुभलक्षणः।</a-v><a-v>यदि पञ्चत्वमापन्नः प्राणैर्मे किं सुखेन वा॥ ४</a-v></p>
<p id="6.89.5"><a-v>लज्जतीव हि मे वीर्यं भ्रश्यतीव कराद्धनुः।</a-v><a-v>सायका व्यवसीदन्ति दृष्टिर्बाष्पवशं गता।</a-v><a-v>चिन्ता मे वर्धते तीव्रा मुमूर्षा चोपजायते॥ ५</a-v></p>
<p id="6.89.6"><a-v>भ्रातरं निहतं दृष्ट्वा रावणेन दुरात्मना।</a-v><a-v>परं विषादमापन्नो विललापाकुलेन्द्रियः॥ ६</a-v></p>
<p id="6.89.7"><a-v>न हि युद्धेन मे कार्यं नैव प्राणैर्न सीतया।</a-v><a-v>भ्रातरं निहतं दृष्ट्वा लक्ष्मणं रणपांसुषु॥ ७</a-v></p>
<p id="6.89.8"><a-v>किं मे राज्येन किं प्राणैर्युद्धे कार्यं न विद्यते।</a-v><a-v>यत्रायं निहतः शेते रणमूर्धनि लक्ष्मणः॥ ८</a-v></p>
<p id="6.89.9"><a-v>राममाश्वासयन्वीरः सुषेणो वाक्यमब्रवीत्।</a-v><a-v>न मृतोऽयं महाबाहुर्लक्ष्मणो लक्ष्मिवर्धनः॥ ९</a-v></p>
<p id="6.89.10"><a-v>न चास्य विकृतं वक्त्रं नापि श्यामं न निष्प्रभम्।</a-v><a-v>सुप्रभं च प्रसन्नं च मुखमस्याभिलक्ष्यते॥ १०</a-v></p>
<p id="6.89.11"><a-v>पद्मरक्ततलौ हस्तौ सुप्रसन्ने च लोचने।</a-v><a-v>एवं न विद्यते रूपं गतासूनां विशां पते।</a-v><a-v>मां विषादं कृथा वीर सप्राणोऽयमरिंदम॥ ११</a-v></p>
<p id="6.89.12"><a-v>आख्यास्यते प्रसुप्तस्य स्रस्तगात्रस्य भूतले।</a-v><a-v>सोच्छ्वासं हृदयं वीर कम्पमानं मुहुर्मुहुः॥ १२</a-v></p>
<p id="6.89.13"><a-v>एवमुक्त्वा तु वाक्यज्ञः सुषेणो राघवं वचः।</a-v><a-v>समीपस्थमुवाचेदं हनूमन्तमभित्वरन्॥ १३</a-v></p>
<p id="6.89.14"><a-v>सौम्य शीघ्रमितो गत्वा शैलमोषधिपर्वतम्।</a-v><a-v>पूर्वं हि कथितो योऽसौ वीर जाम्बवता शुभः॥ १४</a-v></p>
<p id="6.89.15"><a-v>दक्षिणे शिखरे तस्य जातामोषधिमानय।</a-v><a-v>विशल्यकरणी नाम विशल्यकरणीं शुभाम्॥ १५</a-v></p>
<p id="6.89.16"><a-v>सौवर्णकरणीं चापि तथा संजीवनीमपि।</a-v><a-v>संधानकरणीं चापि गत्वा शीघ्रमिहानय।</a-v><a-v>संजीवनार्थं वीरस्य लक्ष्मणस्य महात्मनः॥ १६</a-v></p>
<p id="6.89.17"><a-v>इत्येवमुक्तो हनुमान्गत्वा चौषधिपर्वतम्।</a-v><a-v>चिन्तामभ्यगमच्छ्रीमानजानंस्ता महौषधीः॥ १७</a-v></p>
<p id="6.89.18"><a-v>तस्य बुद्धिः समुत्पन्ना मारुतेरमितौजसः।</a-v><a-v>इदमेव गमिष्यामि गृहीत्वा शिखरं गिरेः॥ १८</a-v></p>
<p id="6.89.19"><a-v>अगृह्य यदि गच्छामि विशल्यकरणीमहम्।</a-v><a-v>कालात्ययेन दोषः स्याद्वैक्लव्यं च महद्भवेत्॥ १९</a-v></p>
<p id="6.89.20"><a-v>इति संचिन्त्य हनुमान्गत्वा क्षिप्रं महाबलः।</a-v><a-v>उत्पपात गृहीत्वा तु हनूमाञ्शिखरं गिरेः॥ २०</a-v></p>
<p id="6.89.21"><a-v>ओषधीर्नावगछामि ता अहं हरिपुंगव।</a-v><a-v>तदिदं शिखरं कृत्स्नं गिरेस्तस्याहृतं मया॥ २१</a-v></p>
<p id="6.89.22"><a-v>एवं कथयमानं तं प्रशस्य पवनात्मजम्।</a-v><a-v>सुषेणो वानरश्रेष्ठो जग्राहोत्पाट्य चौषधीः॥ २२</a-v></p>
<p id="6.89.23"><a-v>ततः संक्षोदयित्वा तामोषधिं वानरोत्तमः।</a-v><a-v>लक्ष्मणस्य ददौ नस्तः सुषेणः सुमहाद्युतिः॥ २३</a-v></p>
<p id="6.89.24"><a-v>सशल्यः स समाघ्राय लक्ष्मणः परवीरहा।</a-v><a-v>विशल्यो विरुजः शीघ्रमुदतिष्ठन्महीतलात्॥ २४</a-v></p>
<p id="6.89.25"><a-v>समुत्थितं ते हरयो भूतलात्प्रेक्ष्य लक्ष्मणम्।</a-v><a-v>साधु साध्विति सुप्रीताः सुषेणं प्रत्यपूजयन्॥ २५</a-v></p>
<p id="6.89.26"><a-v>एह्येहीत्यब्रवीद्रामो लक्ष्मणं परवीरहा।</a-v><a-v>सस्वजे स्नेहगाढं च बाष्पपर्याकुलेक्षणः॥ २६</a-v></p>
<p id="6.89.27"><a-v>अब्रवीच्च परिष्वज्य सौमित्रिं राघवस्तदा।</a-v><a-v>दिष्ट्या त्वां वीर पश्यामि मरणात्पुनरागतम्॥ २७</a-v></p>
<p id="6.89.28"><a-v>न हि मे जीवितेनार्थः सीतया च जयेन वा।</a-v><a-v>को हि मे जीवितेनार्थस्त्वयि पञ्चत्वमागते॥ २८</a-v></p>
<p id="6.89.29"><a-v>इत्येवं वदतस्तस्य राघवस्य महात्मनः।</a-v><a-v>खिन्नः शिथिलया वाचा लक्ष्मणो वाक्यमब्रवीत्॥ २९</a-v></p>
<p id="6.89.30"><a-v>तां प्रतिज्ञां प्रतिज्ञाय पुरा सत्यपराक्रम।</a-v><a-v>लघुः कश्चिदिवासत्त्वो नैवं वक्तुमिहार्हसि॥ ३०</a-v></p>
<p id="6.89.31"><a-v>न प्रतिज्ञां हि कुर्वन्ति वितथां साधवोऽनघ।</a-v><a-v>लक्षणं हि महत्त्वस्य प्रतिज्ञापरिपालनम्॥ ३१</a-v></p>
<p id="6.89.32"><a-v>नैराश्यमुपगन्तुं ते तदलं मत्कृतेऽनघ।</a-v><a-v>वधेन रावणस्याद्य प्रतिज्ञामनुपालय॥ ३२</a-v></p>
<p id="6.89.33"><a-v>न जीवन्यास्यते शत्रुस्तव बाणपथं गतः।</a-v><a-v>नर्दतस्तीक्ष्णदंष्ट्रस्य सिंहस्येव महागजः॥ ३३</a-v></p>
<p id="6.89.34"><a-v>अहं तु वधमिच्छामि शीघ्रमस्य दुरात्मनः।</a-v><a-v>यावदस्तं न यात्येष कृतकर्मा दिवाकरः॥ ३४</a-v></p>
<p><a-v>इति श्रीरामायणे युद्धकाण्डे एकोननवतितमः सर्गः ॥ ८९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
