<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/010.sxml"><a-title>वाल्मीकिरामायणम् युद्धकाण्डम् १० सर्गः</a-title><a-meta>
<p>Unique Words: 202</p>
</a-meta><hr><a-sec><p id="6.10.1"><a-v>सुनिविष्टं हितं वाक्यमुक्तवन्तं विभीषणम्।</a-v><a-v>अब्रवीत्परुषं वाक्यं रावणः कालचोदितः॥ १</a-v></p>
<p id="6.10.2"><a-v>वसेत्सह सपत्नेन क्रुद्धेनाशीविषेण वा।</a-v><a-v>न तु मित्रप्रवादेन संवसेच्छत्रुसेविना॥ २</a-v></p>
<p id="6.10.3"><a-v>जानामि शीलं ज्ञातीनां सर्वलोकेषु राक्षस।</a-v><a-v>हृष्यन्ति व्यसनेष्वेते ज्ञातीनां ज्ञातयः सदा॥ ३</a-v></p>
<p id="6.10.4"><a-v>प्रधानं साधकं वैद्यं धर्मशीलं च राक्षस।</a-v><a-v>ज्ञातयो ह्यवमन्यन्ते शूरं परिभवन्ति च॥ ४</a-v></p>
<p id="6.10.5"><a-v>नित्यमन्योन्यसंहृष्टा व्यसनेष्वाततायिनः।</a-v><a-v>प्रच्छन्नहृदया घोरा ज्ञातयस्तु भयावहाः॥ ५</a-v></p>
<p id="6.10.6"><a-v>श्रूयन्ते हस्तिभिर्गीताः श्लोकाः पद्मवने क्वचित्।</a-v><a-v>पाशहस्तान्नरान्दृष्ट्वा शृणु तान्गदतो मम॥ ६</a-v></p>
<p id="6.10.7"><a-v>नाग्निर्नान्यानि शस्त्राणि न नः पाशा भयावहाः।</a-v><a-v>घोराः स्वार्थप्रयुक्तास्तु ज्ञातयो नो भयावहाः॥ ७</a-v></p>
<p id="6.10.8"><a-v>उपायमेते वक्ष्यन्ति ग्रहणे नात्र संशयः।</a-v><a-v>कृत्स्नाद्भयाज्ज्ञातिभयं सुकष्टं विदितं च नः॥ ८</a-v></p>
<p id="6.10.9"><a-v>विद्यते गोषु संपन्नं विद्यते ब्राह्मणे दमः।</a-v><a-v>विद्यते स्त्रीषु चापल्यं विद्यते ज्ञातितो भयम्॥ ९</a-v></p>
<p id="6.10.10"><a-v>ततो नेष्टमिदं सौम्य यदहं लोकसत्कृतः।</a-v><a-v>ऐश्वर्यमभिजातश्च रिपूणां मूर्ध्नि च स्थितः॥ १०</a-v></p>
<p id="6.10.11"><a-v>अन्यस्त्वेवंविधं ब्रूयाद्वाक्यमेतन्निशाचर।</a-v><a-v>अस्मिन्मुहूर्ते न भवेत्त्वां तु धिक्कुलपांसनम्॥ ११</a-v></p>
<p id="6.10.12"><a-v>इत्युक्तः परुषं वाक्यं न्यायवादी विभीषणः।</a-v><a-v>उत्पपात गदापाणिश्चतुर्भिः सह राक्षसैः॥ १२</a-v></p>
<p id="6.10.13"><a-v>अब्रवीच्च तदा वाक्यं जातक्रोधो विभीषणः।</a-v><a-v>अन्तरिक्षगतः श्रीमान्भ्रातरं राक्षसाधिपम्॥ १३</a-v></p>
<p id="6.10.14"><a-v>स त्वं भ्रातासि मे राजन्ब्रूहि मां यद्यदिच्छसि।</a-v><a-v>इदं तु परुषं वाक्यं न क्षमाम्यनृतं तव॥ १४</a-v></p>
<p id="6.10.15"><a-v>सुनीतं हितकामेन वाक्यमुक्तं दशानन।</a-v><a-v>न गृह्णन्त्यकृतात्मानः कालस्य वशमागताः॥ १५</a-v></p>
<p id="6.10.16"><a-v>सुलभाः पुरुषा राजन्सततं प्रियवादिनः।</a-v><a-v>अप्रियस्य तु पथ्यस्य वक्ता श्रोता च दुर्लभः॥ १६</a-v></p>
<p id="6.10.17"><a-v>बद्धं कालस्य पाशेन सर्वभूतापहारिणा।</a-v><a-v>न नश्यन्तमुपेक्षेयं प्रदीप्तं शरणं यथा॥ १७</a-v></p>
<p id="6.10.18"><a-v>दीप्तपावकसंकाशैः शितैः काञ्चनभूषणैः।</a-v><a-v>न त्वामिच्छाम्यहं द्रष्टुं रामेण निहतं शरैः॥ १८</a-v></p>
<p id="6.10.19"><a-v>शूराश्च बलवन्तश्च कृतास्त्राश्च रणाजिरे।</a-v><a-v>कालाभिपन्ना सीदन्ति यथा वालुकसेतवः॥ १९</a-v></p>
<p id="6.10.20"><a-v>आत्मानं सर्वथा रक्ष पुरीं चेमां सराक्षसाम्।</a-v><a-v>स्वस्ति तेऽस्तु गमिष्यामि सुखी भव मया विना॥ २०</a-v></p>
<p id="6.10.21"><a-v>निवार्यमाणस्य मया हितैषिणा</a-v><a-v>न रोचते ते वचनं निशाचर।</a-v><a-v>परीतकाला हि गतायुषो नरा</a-v><a-v>हितं न गृह्णन्ति सुहृद्भिरीरितम्॥ २१</a-v></p>
<p><a-v>इति श्रीरामायणे युद्धकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
