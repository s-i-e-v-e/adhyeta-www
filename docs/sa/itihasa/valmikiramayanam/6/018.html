<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/018.sxml"><a-title>वाल्मीकिरामायणम् युद्धकाण्डम् १८ सर्गः</a-title><a-meta>
<p>Unique Words: 360</p>
</a-meta><hr><a-sec><p id="6.18.1"><a-v>तांस्तु तेऽहं प्रवक्ष्यामि प्रेक्षमाणस्य यूथपान्।</a-v><a-v>राघवार्थे पराक्रान्ता ये न रक्षन्ति जीवितम्॥ १</a-v></p>
<p id="6.18.2"><a-v>स्निग्धा यस्य बहुश्यामा बाला लाङ्गूलमाश्रिताः।</a-v><a-v>ताम्राः पीताः सिताः श्वेताः प्रकीर्णा घोरकर्मणः॥ २</a-v></p>
<p id="6.18.3"><a-v>प्रगृहीताः प्रकाशन्ते सूर्यस्येव मरीचयः।</a-v><a-v>पृथिव्यां चानुकृष्यन्ते हरो नामैष यूथपः॥ ३</a-v></p>
<p id="6.18.4"><a-v>यं पृष्ठतोऽनुगच्छन्ति शतशोऽथ सहस्रशः।</a-v><a-v>द्रुमानुद्यम्य सहिता लङ्कारोहणतत्पराः॥ ४</a-v></p>
<p id="6.18.5"><a-v>एष कोटीसहस्रेण वानराणां महौजसाम्।</a-v><a-v>आकाङ्क्षते त्वां संग्रामे जेतुं परपुरंजय॥ ५</a-v></p>
<p id="6.18.6"><a-v>नीलानिव महामेघांस्तिष्ठतो यांस्तु पश्यसि।</a-v><a-v>असिताञ्जनसंकाशान्युद्धे सत्यपराक्रमान्॥ ६</a-v></p>
<p id="6.18.7"><a-v>नखदंष्ट्रायुधान्वीरांस्तीक्ष्णकोपान्भयावहान्।</a-v><a-v>असंख्येयाननिर्देश्यान्परं पारमिवोदधेः॥ ७</a-v></p>
<p id="6.18.8"><a-v>पर्वतेषु च ये केचिद्विषमेषु नदीषु च।</a-v><a-v>एते त्वामभिवर्तन्ते राजन्नृष्काः सुदारुणाः॥ ८</a-v></p>
<p id="6.18.9"><a-v>एषां मध्ये स्थितो राजन्भीमाक्षो भीमदर्शनः।</a-v><a-v>पर्जन्य इव जीमूतैः समन्तात्परिवारितः॥ ९</a-v></p>
<p id="6.18.10"><a-v>ऋक्षवन्तं गिरिश्रेष्ठमध्यास्ते नर्मदां पिबन्।</a-v><a-v>सर्वर्क्षाणामधिपतिर्धूम्रो नामैष यूथपः॥ १०</a-v></p>
<p id="6.18.11"><a-v>यवीयानस्य तु भ्राता पश्यैनं पर्वतोपमम्।</a-v><a-v>भ्रात्रा समानो रूपेण विशिष्टस्तु पराक्रमे॥ ११</a-v></p>
<p id="6.18.12"><a-v>स एष जाम्बवान्नाम महायूथपयूथपः।</a-v><a-v>प्रशान्तो गुरुवर्ती च संप्रहारेष्वमर्षणः॥ १२</a-v></p>
<p id="6.18.13"><a-v>एतेन साह्यं सुमहत्कृतं शक्रस्य धीमता।</a-v><a-v>देवासुरे जाम्बवता लब्धाश्च बहवो वराः॥ १३</a-v></p>
<p id="6.18.14"><a-v>आरुह्य पर्वताग्रेभ्यो महाभ्रविपुलाः शिलाः।</a-v><a-v>मुञ्चन्ति विपुलाकारा न मृत्योरुद्विजन्ति च॥ १४</a-v></p>
<p id="6.18.15"><a-v>राक्षसानां च सदृशाः पिशाचानां च रोमशाः।</a-v><a-v>एतस्य सैन्ये बहवो विचरन्त्यग्नितेजसः॥ १५</a-v></p>
<p id="6.18.16"><a-v>यं त्वेनमभिसंरब्धं प्लवमानमिव स्थितम्।</a-v><a-v>प्रेक्षन्ते वानराः सर्वे स्थितं यूथपयूथपम्॥ १६</a-v></p>
<p id="6.18.17"><a-v>एष राजन्सहस्राक्षं पर्युपास्ते हरीश्वरः।</a-v><a-v>बलेन बलसंपन्नो रम्भो नामैष यूथपः॥ १७</a-v></p>
<p id="6.18.18"><a-v>यः स्थितं योजने शैलं गच्छन्पार्श्वेन सेवते।</a-v><a-v>ऊर्ध्वं तथैव कायेन गतः प्राप्नोति योजनम्॥ १८</a-v></p>
<p id="6.18.19"><a-v>यस्मान्न परमं रूपं चतुष्पादेषु विद्यते।</a-v><a-v>श्रुतः संनादनो नाम वानराणां पितामहः॥ १९</a-v></p>
<p id="6.18.20"><a-v>येन युद्धं तदा दत्तं रणे शक्रस्य धीमता।</a-v><a-v>पराजयश्च न प्राप्तः सोऽयं यूथपयूथपः।</a-v><a-v>यस्य विक्रममाणस्य शक्रस्येव पराक्रमः॥ २०</a-v></p>
<p id="6.18.21"><a-v>एष गन्धर्वकन्यायामुत्पन्नः कृष्णवर्त्मना।</a-v><a-v>पुरा देवासुरे युद्धे साह्यार्थं त्रिदिवौकसाम्॥ २१</a-v></p>
<p id="6.18.22"><a-v>यस्य वैश्रवणो राजा जम्बूमुपनिषेवते।</a-v><a-v>यो राजा पर्वतेन्द्राणां बहुकिंनरसेविनाम्॥ २२</a-v></p>
<p id="6.18.23"><a-v>विहारसुखदो नित्यं भ्रातुस्ते राक्षसाधिप।</a-v><a-v>तत्रैष वसति श्रीमान्बलवान्वानरर्षभः।</a-v><a-v>युद्धेष्वकत्थनो नित्यं क्रथनो नाम यूथपः॥ २३</a-v></p>
<p id="6.18.24"><a-v>वृतः कोटिसहस्रेण हरीणां समुपस्थितः।</a-v><a-v>एषैवाशंसते लङ्कां स्वेनानीकेन मर्दितुम्॥ २४</a-v></p>
<p id="6.18.25"><a-v>यो गङ्गामनु पर्येति त्रासयन्हस्तियूथपान्।</a-v><a-v>हस्तिनां वानराणां च पूर्ववैरमनुस्मरन्॥ २५</a-v></p>
<p id="6.18.26"><a-v>एष यूथपतिर्नेता गच्छन्गिरिगुहाशयः।</a-v><a-v>हरीणां वाहिनी मुख्यो नदीं हैमवतीमनु॥ २६</a-v></p>
<p id="6.18.27"><a-v>उशीर बीजमाश्रित्य पर्वतं मन्दरोपमम्।</a-v><a-v>रमते वानरश्रेष्ठो दिवि शक्र इव स्वयम्॥ २७</a-v></p>
<p id="6.18.28"><a-v>एनं शतसहस्राणां सहस्रमभिवर्तते।</a-v><a-v>एष दुर्मर्षणो राजन्प्रमाथी नाम यूथपः॥ २८</a-v></p>
<p id="6.18.29"><a-v>वातेनेवोद्धतं मेघं यमेनमनुपश्यसि।</a-v><a-v>विवर्तमानं बहुशो यत्रैतद्बहुलं रजः॥ २९</a-v></p>
<p id="6.18.30"><a-v>एतेऽसितमुखा घोरा गोलाङ्गूला महाबलाः।</a-v><a-v>शतं शतसहस्राणि दृष्ट्वा वै सेतुबन्धनम्॥ ३०</a-v></p>
<p id="6.18.31"><a-v>गोलाङ्गूलं महावेगं गवाक्षं नाम यूथपम्।</a-v><a-v>परिवार्याभिवर्तन्ते लङ्कां मर्दितुमोजसा॥ ३१</a-v></p>
<p id="6.18.32"><a-v>भ्रमराचरिता यत्र सर्वकामफलद्रुमाः।</a-v><a-v>यं सूर्यतुल्यवर्णाभमनुपर्येति पर्वतम्॥ ३२</a-v></p>
<p id="6.18.33"><a-v>यस्य भासा सदा भान्ति तद्वर्णा मृगपक्षिणः।</a-v><a-v>यस्य प्रस्थं महात्मानो न त्यजन्ति महर्षयः॥ ३३</a-v></p>
<p id="6.18.34"><a-v>तत्रैष रमते राजन्रम्ये काञ्चनपर्वते।</a-v><a-v>मुख्यो वानरमुख्यानां केसरी नाम यूथपः॥ ३४</a-v></p>
<p id="6.18.35"><a-v>षष्टिर्गिरिसहस्राणां रम्याः काञ्चनपर्वताः।</a-v><a-v>तेषां मध्ये गिरिवरस्त्वमिवानघ रक्षसाम्॥ ३५</a-v></p>
<p id="6.18.36"><a-v>तत्रैते कपिलाः श्वेतास्ताम्रास्या मधुपिङ्गलाः।</a-v><a-v>निवसन्त्युत्तमगिरौ तीक्ष्णदंष्ट्रानखायुधाः॥ ३६</a-v></p>
<p id="6.18.37"><a-v>सिंह इव चतुर्दंष्ट्रा व्याघ्रा इव दुरासदाः।</a-v><a-v>सर्वे वैश्वनरसमा ज्वलिताशीविषोपमाः॥ ३७</a-v></p>
<p id="6.18.38"><a-v>सुदीर्घाञ्चितलाङ्गूला मत्तमातंगसंनिभाः।</a-v><a-v>महापर्वतसंकाशा महाजीमूतनिस्वनाः॥ ३८</a-v></p>
<p id="6.18.39"><a-v>एष चैषामधिपतिर्मध्ये तिष्ठति वीर्यवान्।</a-v><a-v>नाम्ना पृथिव्यां विख्यातो राजञ्शतबलीति यः।</a-v><a-v>एषैवाशंसते लङ्कां स्वेनानीकेन मर्दितुम्॥ ३९</a-v></p>
<p id="6.18.40"><a-v>गजो गवाक्षो गवयो नलो नीलश्च वानरः।</a-v><a-v>एकैक एव यूथानां कोटिभिर्दशभिर्वृतः॥ ४०</a-v></p>
<p id="6.18.41"><a-v>तथान्ये वानरश्रेष्ठा विन्ध्यपर्वतवासिनः।</a-v><a-v>न शक्यन्ते बहुत्वात्तु संख्यातुं लघुविक्रमाः॥ ४१</a-v></p>
<p id="6.18.42"><a-v>सर्वे महाराज महाप्रभावाः सर्वे महाशैलनिकाशकायाः।</a-v><a-v>सर्वे समर्थाः पृथिवीं क्षणेन कर्तुं प्रविध्वस्तविकीर्णशैलाम्॥ ४२</a-v></p>
<p><a-v>इति श्रीरामायणे युद्धकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
