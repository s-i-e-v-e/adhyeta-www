<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/035.sxml"><a-title>वाल्मीकिरामायणम् युद्धकाण्डम् ३५ सर्गः</a-title><a-meta>
<p>Unique Words: 220</p>
</a-meta><hr><a-sec><p id="6.35.1"><a-v>स तस्य गतिमन्विच्छन्राजपुत्रः प्रतापवान्।</a-v><a-v>दिदेशातिबलो रामो दशवानरयूथपान्॥ १</a-v></p>
<p id="6.35.2"><a-v>द्वौ सुषेणस्य दायादौ नीलं च प्लवगर्षभम्।</a-v><a-v>अङ्गदं वालिपुत्रं च शरभं च तरस्विनम्॥ २</a-v></p>
<p id="6.35.3"><a-v>विनतं जाम्बवन्तं च सानुप्रस्थं महाबलम्।</a-v><a-v>ऋषभं चर्षभस्कन्धमादिदेश परंतपः॥ ३</a-v></p>
<p id="6.35.4"><a-v>ते संप्रहृष्टा हरयो भीमानुद्यम्य पादपान्।</a-v><a-v>आकाशं विविशुः सर्वे मार्गामाणा दिशो दश॥ ४</a-v></p>
<p id="6.35.5"><a-v>तेषां वेगवतां वेगमिषुभिर्वेगवत्तरैः।</a-v><a-v>अस्त्रवित्परमास्त्रेण वारयामास रावणिः॥ ५</a-v></p>
<p id="6.35.6"><a-v>तं भीमवेगा हरयो नाराचैः क्षतविक्षताः।</a-v><a-v>अन्धकारे न ददृशुर्मेघैः सूर्यमिवावृतम्॥ ६</a-v></p>
<p id="6.35.7"><a-v>रामलक्ष्मणयोरेव सर्वमर्मभिदः शरान्।</a-v><a-v>भृशमावेशयामास रावणिः समितिंजयः॥ ७</a-v></p>
<p id="6.35.8"><a-v>निरन्तरशरीरौ तु भ्रातरौ रामलक्ष्मणौ।</a-v><a-v>क्रुद्धेनेन्द्रजिता वीरौ पन्नगैः शरतां गतैः॥ ८</a-v></p>
<p id="6.35.9"><a-v>तयोः क्षतजमार्गेण सुस्राव रुधिरं बहु।</a-v><a-v>तावुभौ च प्रकाशेते पुष्पिताविव किंशुकौ॥ ९</a-v></p>
<p id="6.35.10"><a-v>ततः पर्यन्तरक्ताक्षो भिन्नाञ्जनचयोपमः।</a-v><a-v>रावणिर्भ्रातरौ वाक्यमन्तर्धानगतोऽब्रवीत्॥ १०</a-v></p>
<p id="6.35.11"><a-v>युध्यमानमनालक्ष्यं शक्रोऽपि त्रिदशेश्वरः।</a-v><a-v>द्रष्टुमासादितुं वापि न शक्तः किं पुनर्युवाम्॥ ११</a-v></p>
<p id="6.35.12"><a-v>प्रावृताविषुजालेन राघवौ कङ्कपत्रिणा।</a-v><a-v>एष रोषपरीतात्मा नयामि यमसादनम्॥ १२</a-v></p>
<p id="6.35.13"><a-v>एवमुक्त्वा तु धर्मज्ञौ भ्रातरौ रामलक्ष्मणौ।</a-v><a-v>निर्बिभेद शितैर्बाणैः प्रजहर्ष ननाद च॥ १३</a-v></p>
<p id="6.35.14"><a-v>भिन्नाञ्जनचयश्यामो विस्फार्य विपुलं धनुः।</a-v><a-v>भूयो भूयः शरान्घोरान्विससर्ज महामृधे॥ १४</a-v></p>
<p id="6.35.15"><a-v>ततो मर्मसु मर्मज्ञो मज्जयन्निशिताञ्शरान्।</a-v><a-v>रामलक्ष्मणयोर्वीरो ननाद च मुहुर्मुहुः॥ १५</a-v></p>
<p id="6.35.16"><a-v>बद्धौ तु शरबन्धेन तावुभौ रणमूर्धनि।</a-v><a-v>निमेषान्तरमात्रेण न शेकतुरुदीक्षितुम्॥ १६</a-v></p>
<p id="6.35.17"><a-v>ततो विभिन्नसर्वाङ्गौ शरशल्याचितावुभौ।</a-v><a-v>ध्वजाविव महेन्द्रस्य रज्जुमुक्तौ प्रकम्पितौ॥ १७</a-v></p>
<p id="6.35.18"><a-v>तौ संप्रचलितौ वीरौ मर्मभेदेन कर्शितौ।</a-v><a-v>निपेततुर्महेष्वासौ जगत्यां जगतीपती॥ १८</a-v></p>
<p id="6.35.19"><a-v>तौ वीरशयने वीरौ शयानौ रुधिरोक्षितौ।</a-v><a-v>शरवेष्टितसर्वाङ्गावार्तौ परमपीडितौ॥ १९</a-v></p>
<p id="6.35.20"><a-v>न ह्यविद्धं तयोर्गात्रं बभूवाङ्गुलमन्तरम्।</a-v><a-v>नानिर्भिन्नं न चास्तब्धमा कराग्रादजिह्मगैः॥ २०</a-v></p>
<p id="6.35.21"><a-v>तौ तु क्रूरेण निहतौ रक्षसा कामरूपिणा।</a-v><a-v>असृक्सुस्रुवतुस्तीव्रं जलं प्रस्रवणाविव॥ २१</a-v></p>
<p id="6.35.22"><a-v>पपात प्रथमं रामो विद्धो मर्मसु मार्गणैः।</a-v><a-v>क्रोधादिन्द्रजिता येन पुरा शक्रो विनिर्जितः॥ २२</a-v></p>
<p id="6.35.23"><a-v>नारचैरर्धनाराचैर्भल्लैरञ्जलिकैरपि।</a-v><a-v>विव्याध वत्सदन्तैश्च सिंहदंष्ट्रैः क्षुरैस्तथा॥ २३</a-v></p>
<p id="6.35.24"><a-v>स वीरशयने शिश्ये विज्यमादाय कार्मुकम्।</a-v><a-v>भिन्नमुष्टिपरीणाहं त्रिणतं रुक्मभूषितम्॥ २४</a-v></p>
<p id="6.35.25"><a-v>बाणपातान्तरे रामं पतितं पुरुषर्षभम्।</a-v><a-v>स तत्र लक्ष्मणो दृष्ट्वा निराशो जीवितेऽभवत्॥ २५</a-v></p>
<p id="6.35.26"><a-v>बद्धौ तु वीरौ पतितौ शयानौ</a-v><a-v>तौ वानराः संपरिवार्य तस्थुः।</a-v><a-v>समागता वायुसुतप्रमुख्या</a-v><a-v>विषदमार्ताः परमं च जग्मुः॥ २६</a-v></p>
<p><a-v>इति श्रीरामायणे युद्धकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
