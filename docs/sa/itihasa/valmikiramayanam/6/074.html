<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/074.sxml"><a-title>वाल्मीकिरामायणम् युद्धकाण्डम् ७४ सर्गः</a-title><a-meta>
<p>Unique Words: 263</p>
</a-meta><hr><a-sec><p id="6.74.1"><a-v>एवमुक्त्वा तु सौमित्रिं जातहर्षो विभीषणः।</a-v><a-v>धनुष्पाणिनमादाय त्वरमाणो जगाम सः॥ १</a-v></p>
<p id="6.74.2"><a-v>अविदूरं ततो गत्वा प्रविश्य च महद्वनम्।</a-v><a-v>दर्शयामास तत्कर्म लक्ष्मणाय विभीषणः॥ २</a-v></p>
<p id="6.74.3"><a-v>नीलजीमूतसंकाशं न्यग्रोधं भीमदर्शनम्।</a-v><a-v>तेजस्वी रावणभ्राता लक्ष्मणाय न्यवेदयत्॥ ३</a-v></p>
<p id="6.74.4"><a-v>इहोपहारं भूतानां बलवान्रावणातजः।</a-v><a-v>उपहृत्य ततः पश्चात्संग्राममभिवर्तते॥ ४</a-v></p>
<p id="6.74.5"><a-v>अदृश्यः सर्वभूतानां ततो भवति राक्षसः।</a-v><a-v>निहन्ति समरे शत्रून्बध्नाति च शरोत्तमैः॥ ५</a-v></p>
<p id="6.74.6"><a-v>तमप्रविष्टं न्यग्रोधं बलिनं रावणात्मजम्।</a-v><a-v>विध्वंसय शरैस्तीक्ष्णैः सरथं साश्वसारथिम्॥ ६</a-v></p>
<p id="6.74.7"><a-v>तथेत्युक्त्वा महातेजाः सौमित्रिर्मित्रनन्दनः।</a-v><a-v>बभूवावस्थितस्तत्र चित्रं विस्फारयन्धनुः॥ ७</a-v></p>
<p id="6.74.8"><a-v>स रथेनाग्निवर्णेन बलवान्रावणात्मजः।</a-v><a-v>इन्द्रजित्कवची खड्गी सध्वजः प्रत्यदृश्यत॥ ८</a-v></p>
<p id="6.74.9"><a-v>तमुवाच महातेजाः पौलस्त्यमपराजितम्।</a-v><a-v>समाह्वये त्वां समरे सम्यग्युद्धं प्रयच्छ मे॥ ९</a-v></p>
<p id="6.74.10"><a-v>एवमुक्तो महातेजा मनस्वी रावणात्मजः।</a-v><a-v>अब्रवीत्परुषं वाक्यं तत्र दृष्ट्वा विभीषणम्॥ १०</a-v></p>
<p id="6.74.11"><a-v>इह त्वं जातसंवृद्धः साक्षाद्भ्राता पितुर्मम।</a-v><a-v>कथं द्रुह्यसि पुत्रस्य पितृव्यो मम राक्षस॥ ११</a-v></p>
<p id="6.74.12"><a-v>न ज्ञातित्वं न सौहार्दं न जातिस्तव दुर्मते।</a-v><a-v>प्रमाणं न च सोदर्यं न धर्मो धर्मदूषण॥ १२</a-v></p>
<p id="6.74.13"><a-v>शोच्यस्त्वमसि दुर्बुद्धे निन्दनीयश्च साधुभिः।</a-v><a-v>यस्त्वं स्वजनमुत्सृज्य परभृत्यत्वमागतः॥ १३</a-v></p>
<p id="6.74.14"><a-v>नैतच्छिथिलया बुद्ध्या त्वं वेत्सि महदन्तरम्।</a-v><a-v>क्व च स्वजनसंवासः क्व च नीचपराश्रयः॥ १४</a-v></p>
<p id="6.74.15"><a-v>गुणवान्वा परजनः स्वजनो निर्गुणोऽपि वा।</a-v><a-v>निर्गुणः स्वजनः श्रेयान्यः परः पर एव सः॥ १५</a-v></p>
<p id="6.74.16"><a-v>निरनुक्रोशता चेयं यादृशी ते निशाचर।</a-v><a-v>स्वजनेन त्वया शक्यं परुषं रावणानुज॥ १६</a-v></p>
<p id="6.74.17"><a-v>इत्युक्तो भ्रातृपुत्रेण प्रत्युवाच विभीषणः।</a-v><a-v>अजानन्निव मच्छीलं किं राक्षस विकत्थसे॥ १७</a-v></p>
<p id="6.74.18"><a-v>राक्षसेन्द्रसुतासाधो पारुष्यं त्यज गौरवात्।</a-v><a-v>कुले यद्यप्यहं जातो रक्षसां क्रूरकर्मणाम्।</a-v><a-v>गुणोऽयं प्रथमो नॄणां तन्मे शीलमराक्षसं॥ १८</a-v></p>
<p id="6.74.19"><a-v>न रमे दारुणेनाहं न चाधर्मेण वै रमे।</a-v><a-v>भ्रात्रा विषमशीलेन कथं भ्राता निरस्यते॥ १९</a-v></p>
<p id="6.74.20"><a-v>परस्वानां च हरणं परदाराभिमर्शनम्।</a-v><a-v>सुहृदामतिशङ्कां च त्रयो दोषाः क्षयावहाः॥ २०</a-v></p>
<p id="6.74.21"><a-v>महर्षीणां वधो घोरः सर्वदेवैश्च विग्रहः।</a-v><a-v>अभिमानश्च कोपश्च वैरित्वं प्रतिकूलता॥ २१</a-v></p>
<p id="6.74.22"><a-v>एते दोषा मम भ्रातुर्जीवितैश्वर्यनाशनाः।</a-v><a-v>गुणान्प्रच्छादयामासुः पर्वतानिव तोयदाः॥ २२</a-v></p>
<p id="6.74.23"><a-v>दोषैरेतैः परित्यक्तो मया भ्राता पिता तव।</a-v><a-v>नेयमस्ति पुरी लङ्का न च त्वं न च ते पिता॥ २३</a-v></p>
<p id="6.74.24"><a-v>अतिमानी च बालश्च दुर्विनीतश्च राक्षस।</a-v><a-v>बद्धस्त्वं कालपाशेन ब्रूहि मां यद्यदिच्छसि॥ २४</a-v></p>
<p id="6.74.25"><a-v>अद्य ते व्यसनं प्राप्तं किमिह त्वं तु वक्ष्यसि।</a-v><a-v>प्रवेष्टुं न त्वया शक्यो न्यग्रोधो राक्षसाधम॥ २५</a-v></p>
<p id="6.74.26"><a-v>धर्षयित्वा तु काकुत्स्थौ न शक्यं जीवितुं त्वया।</a-v><a-v>युध्यस्व नरदेवेन लक्ष्मणेन रणे सह।</a-v><a-v>हतस्त्वं देवता कार्यं करिष्यसि यमक्षये॥ २६</a-v></p>
<p id="6.74.27"><a-v>निदर्शयस्वात्मबलं समुद्यतं</a-v><a-v>कुरुष्व सर्वायुधसायकव्ययम्।</a-v><a-v>न लक्ष्मणस्यैत्य हि बाणगोचरं</a-v><a-v>त्वमद्य जीवन्सबलो गमिष्यसि॥ २७</a-v></p>
<p><a-v>इति श्रीरामायणे युद्धकाण्डे चतुस्सप्ततितमः सर्गः ॥ ७४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
