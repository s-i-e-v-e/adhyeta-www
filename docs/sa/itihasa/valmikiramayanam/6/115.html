<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/115.sxml"><a-title>वाल्मीकिरामायणम् युद्धकाण्डम् ११५ सर्गः</a-title><a-meta>
<p>Unique Words: 444</p>
</a-meta><hr><a-sec><p id="6.115.1"><a-v>श्रुत्वा तु परमानन्दं भरतः सत्यविक्रमः।</a-v><a-v>हृष्टमाज्ञापयामास शत्रुघ्नं परवीरहा॥ १</a-v></p>
<p id="6.115.2"><a-v>दैवतानि च सर्वाणि चैत्यानि नगरस्य च।</a-v><a-v>सुगन्धमाल्यैर्वादित्रैरर्चन्तु शुचयो नराः॥ २</a-v></p>
<p id="6.115.3"><a-v>राजदारास्तथामात्याः सैन्याः सेनागणाङ्गनाः।</a-v><a-v>अभिनिर्यान्तु रामस्य द्रष्टुं शशिनिभं मुखम्॥ ३</a-v></p>
<p id="6.115.4"><a-v>भरतस्य वचः श्रुत्वा शत्रुघ्नः परवीरहा।</a-v><a-v>विष्टीरनेकसाहस्रीश्चोदयामास वीर्यवान्॥ ४</a-v></p>
<p id="6.115.5"><a-v>समीकुरुत निम्नानि विषमाणि समानि च।</a-v><a-v>स्थानानि च निरस्यन्तां नन्दिग्रामादितः परम्॥ ५</a-v></p>
<p id="6.115.6"><a-v>सिञ्चन्तु पृथिवीं कृत्स्नां हिमशीतेन वारिणा।</a-v><a-v>ततोऽभ्यवकिरंस्त्वन्ये लाजैः पुष्पैश्च सर्वतः॥ ६</a-v></p>
<p id="6.115.7"><a-v>समुच्छ्रितपताकास्तु रथ्याः पुरवरोत्तमे।</a-v><a-v>शोभयन्तु च वेश्मानि सूर्यस्योदयनं प्रति॥ ७</a-v></p>
<p id="6.115.8"><a-v>स्रग्दाममुक्तपुष्पैश्च सुगन्धैः पञ्चवर्णकैः।</a-v><a-v>राजमार्गमसंबाधं किरन्तु शतशो नराः॥ ८</a-v></p>
<p id="6.115.9"><a-v>मत्तैर्नागसहस्रैश्च शातकुम्भविभूषितः।</a-v><a-v>अपरे हेमकक्ष्याभिः सगजाभिः करेणुभिः।</a-v><a-v>निर्ययुस्त्वरया युक्ता रथैश्च सुमहारथाः॥ ९</a-v></p>
<p id="6.115.10"><a-v>ततो यानान्युपारूढाः सर्वा दशरथस्त्रियः।</a-v><a-v>कौसल्यां प्रमुखे कृत्वा सुमित्रां चापि निर्ययुः॥ १०</a-v></p>
<p id="6.115.11"><a-v>अश्वानां खुरशब्देन रथनेमिस्वनेन च।</a-v><a-v>शङ्खदुन्दुभिनादेन संचचालेव मेदिनी॥ ११</a-v></p>
<p id="6.115.12"><a-v>कृत्स्नं च नगरं तत्तु नन्दिग्राममुपागमत्।</a-v><a-v>द्विजातिमुख्यैर्धर्मात्मा श्रेणीमुख्यैः सनैगमैः॥ १२</a-v></p>
<p id="6.115.13"><a-v>माल्यमोदक हस्तैश्च मन्त्रिभिर्भरतो वृतः।</a-v><a-v>शङ्खभेरीनिनादैश्च बन्दिभिश्चाभिवन्दितः॥ १३</a-v></p>
<p id="6.115.14"><a-v>आर्यपादौ गृहीत्वा तु शिरसा धर्मकोविदः।</a-v><a-v>पाण्डुरं छत्रमादाय शुक्लमाल्योपशोभितम्॥ १४</a-v></p>
<p id="6.115.15"><a-v>शुक्ले च वालव्यजने राजार्हे हेमभूषिते।</a-v><a-v>उपवासकृशो दीनश्चीरकृष्णाजिनाम्बरः॥ १५</a-v></p>
<p id="6.115.16"><a-v>भ्रातुरागमनं श्रुत्वा तत्पूर्वं हर्षमागतः।</a-v><a-v>प्रत्युद्ययौ तदा रामं महात्मा सचिवैः सह॥ १६</a-v></p>
<p id="6.115.17"><a-v>समीक्ष्य भरतो वाक्यमुवाच पवनात्मजम्।</a-v><a-v>कच्चिन्न खलु कापेयी सेव्यते चलचित्तता।</a-v><a-v>न हि पश्यामि काकुत्स्थं राममार्यं परंतपम्॥ १७</a-v></p>
<p id="6.115.18"><a-v>अथैवमुक्ते वचने हनूमानिदमब्रवीत्।</a-v><a-v>अर्थं विज्ञापयन्नेव भरतं सत्यविक्रमम्॥ १८</a-v></p>
<p id="6.115.19"><a-v>सदा फलान्कुसुमितान्वृक्षान्प्राप्य मधुस्रवान्।</a-v><a-v>भरद्वाजप्रसादेन मत्तभ्रमरनादितान्॥ १९</a-v></p>
<p id="6.115.20"><a-v>तस्य चैष वरो दत्तो वासवेन परंतप।</a-v><a-v>ससैन्यस्य तदातिथ्यं कृतं सर्वगुणान्वितम्॥ २०</a-v></p>
<p id="6.115.21"><a-v>निस्वनः श्रूयते भीमः प्रहृष्टानां वनौकसाम्।</a-v><a-v>मन्ये वानरसेना सा नदीं तरति गोमतीम्॥ २१</a-v></p>
<p id="6.115.22"><a-v>रजोवर्षं समुद्भूतं पश्य वालुकिनीं प्रति।</a-v><a-v>मन्ये सालवनं रम्यं लोलयन्ति प्लवंगमाः॥ २२</a-v></p>
<p id="6.115.23"><a-v>तदेतद्दृश्यते दूराद्विमलं चन्द्रसंनिभम्।</a-v><a-v>विमानं पुष्पकं दिव्यं मनसा ब्रह्मनिर्मितम्॥ २३</a-v></p>
<p id="6.115.24"><a-v>रावणं बान्धवैः सार्धं हत्वा लब्धं महात्मना।</a-v><a-v>धनदस्य प्रसादेन दिव्यमेतन्मनोजवम्॥ २४</a-v></p>
<p id="6.115.25"><a-v>एतस्मिन्भ्रातरौ वीरौ वैदेह्या सह राघवौ।</a-v><a-v>सुग्रीवश्च महातेजा राक्षसेन्द्रो विभीषणः॥ २५</a-v></p>
<p id="6.115.26"><a-v>ततो हर्षसमुद्भूतो निस्वनो दिवमस्पृशत्।</a-v><a-v>स्त्रीबालयुववृद्धानां रामोऽयमिति कीर्तितः॥ २६</a-v></p>
<p id="6.115.27"><a-v>रथकुञ्जरवाजिभ्यस्तेऽवतीर्य महीं गताः।</a-v><a-v>ददृशुस्तं विमानस्थं नराः सोममिवाम्बरे॥ २७</a-v></p>
<p id="6.115.28"><a-v>प्राञ्जलिर्भरतो भूत्वा प्रहृष्टो राघवोन्मुखः।</a-v><a-v>स्वागतेन यथार्थेन ततो राममपूजयत्॥ २८</a-v></p>
<p id="6.115.29"><a-v>मनसा ब्रह्मणा सृष्टे विमाने लक्ष्मणाग्रजः।</a-v><a-v>रराज पृथुदीर्घाक्षो वज्रपाणिरिवापरः॥ २९</a-v></p>
<p id="6.115.30"><a-v>ततो विमानाग्रगतं भरतो भ्रातरं तदा।</a-v><a-v>ववन्दे प्रणतो रामं मेरुस्थमिव भास्करम्॥ ३०</a-v></p>
<p id="6.115.31"><a-v>आरोपितो विमानं तद्भरतः सत्यविक्रमः।</a-v><a-v>राममासाद्य मुदितः पुनरेवाभ्यवादयत्॥ ३१</a-v></p>
<p id="6.115.32"><a-v>तं समुत्थाप्य काकुत्स्थश्चिरस्याक्षिपथं गतम्।</a-v><a-v>अङ्के भरतमारोप्य मुदितः परिषष्वजे॥ ३२</a-v></p>
<p id="6.115.33"><a-v>ततो लक्ष्मणमासाद्य वैदेहीं च परंतपः।</a-v><a-v>अभ्यवादयत प्रीतो भरतो नाम चाब्रवीत्॥ ३३</a-v></p>
<p id="6.115.34"><a-v>सुग्रीवं कैकयी पुत्रो जाम्बवन्तं तथाङ्गदम्।</a-v><a-v>मैन्दं च द्विविदं नीलमृषभं चैव सस्वजे॥ ३४</a-v></p>
<p id="6.115.35"><a-v>ते कृत्वा मानुषं रूपं वानराः कामरूपिणः।</a-v><a-v>कुशलं पर्यपृच्छन्त प्रहृष्टा भरतं तदा॥ ३५</a-v></p>
<p id="6.115.36"><a-v>विभीषणं च भरतः सान्त्वयन्वाक्यमब्रवीत्।</a-v><a-v>दिष्ट्या त्वया सहायेन कृतं कर्म सुदुष्करम्॥ ३६</a-v></p>
<p id="6.115.37"><a-v>शत्रुघ्नश्च तदा राममभिवाद्य सलक्ष्मणम्।</a-v><a-v>सीतायाश्चरणौ पश्चाद्ववन्दे विनयान्वितः॥ ३७</a-v></p>
<p id="6.115.38"><a-v>रामो मातरमासाद्य विषण्णं शोककर्शिताम्।</a-v><a-v>जग्राह प्रणतः पादौ मनो मातुः प्रसादयन्॥ ३८</a-v></p>
<p id="6.115.39"><a-v>अभिवाद्य सुमित्रां च कैकेयीं च यशस्विनीम्।</a-v><a-v>स मातॄश्च तदा सर्वाः पुरोहितमुपागमत्॥ ३९</a-v></p>
<p id="6.115.40"><a-v>स्वागतं ते महाबाहो कौसल्यानन्दवर्धन।</a-v><a-v>इति प्राञ्जलयः सर्वे नागरा राममब्रुवन्॥ ४०</a-v></p>
<p id="6.115.41"><a-v>तन्यञ्जलिसहस्राणि प्रगृहीतानि नागरैः।</a-v><a-v>आकोशानीव पद्मानि ददर्श भरताग्रजः॥ ४१</a-v></p>
<p id="6.115.42"><a-v>पादुके ते तु रामस्य गृहीत्वा भरतः स्वयम्।</a-v><a-v>चरणाभ्यां नरेन्द्रस्य योजयामास धर्मवित्॥ ४२</a-v></p>
<p id="6.115.43"><a-v>अब्रवीच्च तदा रामं भरतः स कृताञ्जलिः।</a-v><a-v>एतत्ते रक्षितं राजन्राज्यं निर्यातितं मया॥ ४३</a-v></p>
<p id="6.115.44"><a-v>अद्य जन्म कृतार्थं मे संवृत्तश्च मनोरथः।</a-v><a-v>यस्त्वां पश्यामि राजानमयोध्यां पुनरागतम्॥ ४४</a-v></p>
<p id="6.115.45"><a-v>अवेक्षतां भवान्कोशं कोष्ठागारं पुरं बलम्।</a-v><a-v>भवतस्तेजसा सर्वं कृतं दशगुणं मया॥ ४५</a-v></p>
<p id="6.115.46"><a-v>तथा ब्रुवाणं भरतं दृष्ट्वा तं भ्रातृवत्सलम्।</a-v><a-v>मुमुचुर्वानरा बाष्पं राक्षसश्च विभीषणः॥ ४६</a-v></p>
<p id="6.115.47"><a-v>ततः प्रहर्षाद्भरतमङ्कमारोप्य राघवः।</a-v><a-v>ययौ तेन विमानेन ससैन्यो भरताश्रमम्॥ ४७</a-v></p>
<p id="6.115.48"><a-v>भरताश्रममासाद्य ससैन्यो राघवस्तदा।</a-v><a-v>अवतीर्य विमानाग्रादवतस्थे महीतले॥ ४८</a-v></p>
<p id="6.115.49"><a-v>अब्रवीच्च तदा रामस्तद्विमानमनुत्तमम्।</a-v><a-v>वह वैश्रवणं देवमनुजानामि गम्यताम्॥ ४९</a-v></p>
<p id="6.115.50"><a-v>ततो रामाभ्यनुज्ञातं तद्विमानमनुत्तमम्।</a-v><a-v>उत्तरां दिशमुद्दिश्य जगाम धनदालयम्॥ ५०</a-v></p>
<p id="6.115.51"><a-v>पुरोहितस्यात्मसमस्य राघवो बृहस्पतेः शक्र इवामराधिपः।</a-v><a-v>निपीड्य पादौ पृथगासने शुभे सहैव तेनोपविवेश वीर्यवान्॥ ५१</a-v></p>
<p><a-v>इति श्रीरामायणे युद्धकाण्डे पञ्चदशाधिकशततमः सर्गः ॥ ११५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
