<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/088.sxml"><a-title>वाल्मीकिरामायणम् युद्धकाण्डम् ८८ सर्गः</a-title><a-meta>
<p>Unique Words: 463</p>
</a-meta><hr><a-sec><p id="6.88.1"><a-v>तस्मिन्प्रतिहतेऽस्त्रे तु रावणो राक्षसाधिपः।</a-v><a-v>क्रोधं च द्विगुणं चक्रे क्रोधाच्चास्त्रमनन्तरम्॥ १</a-v></p>
<p id="6.88.2"><a-v>मयेन विहितं रौद्रमन्यदस्त्रं महाद्युतिः।</a-v><a-v>उत्स्रष्टुं रावणो घोरं राघवाय प्रचक्रमे॥ २</a-v></p>
<p id="6.88.3"><a-v>ततः शूलानि निश्चेरुर्गदाश्च मुसलानि च।</a-v><a-v>कार्मुकाद्दीप्यमानानि वज्रसाराणि सर्वशः॥ ३</a-v></p>
<p id="6.88.4"><a-v>कूटमुद्गरपाशाश्च दीप्ताश्चाशनयस्तथा।</a-v><a-v>निष्पेतुर्विविधास्तीक्ष्णा वाता इव युगक्षये॥ ४</a-v></p>
<p id="6.88.5"><a-v>तदस्त्रं राघवः श्रीमानुत्तमास्त्रविदां वरः।</a-v><a-v>जघान परमास्त्रेण गन्धर्वेण महाद्युतिः॥ ५</a-v></p>
<p id="6.88.6"><a-v>तस्मिन्प्रतिहतेऽस्त्रे तु राघवेण महात्मना।</a-v><a-v>रावणः क्रोधताम्राक्षः सौरमस्त्रमुदीरयत्॥ ६</a-v></p>
<p id="6.88.7"><a-v>ततश्चक्राणि निष्पेतुर्भास्वराणि महान्ति च।</a-v><a-v>कार्मुकाद्भीमवेगस्य दशग्रीवस्य धीमतः॥ ७</a-v></p>
<p id="6.88.8"><a-v>तैरासीद्गगनं दीप्तं संपतद्भिरितस्ततः।</a-v><a-v>पतद्भिश्च दिशो दीप्तैश्चन्द्रसूर्यग्रहैरिव॥ ८</a-v></p>
<p id="6.88.9"><a-v>तानि चिच्छेद बाणौघैश्चक्राणि तु स राघवः।</a-v><a-v>आयुधानि विचित्राणि रावणस्य चमूमुखे॥ ९</a-v></p>
<p id="6.88.10"><a-v>तदस्त्रं तु हतं दृष्ट्वा रावणो राक्षसाधिपः।</a-v><a-v>विव्याध दशभिर्बाणै रामं सर्वेषु मर्मसु॥ १०</a-v></p>
<p id="6.88.11"><a-v>स विद्धो दशभिर्बाणैर्महाकार्मुकनिःसृतैः।</a-v><a-v>रावणेन महातेजा न प्राकम्पत राघवः॥ ११</a-v></p>
<p id="6.88.12"><a-v>ततो विव्याध गात्रेषु सर्वेषु समितिंजयः।</a-v><a-v>राघवस्तु सुसंक्रुद्धो रावणं बहुभिः शरैः॥ १२</a-v></p>
<p id="6.88.13"><a-v>एतस्मिन्नन्तरे क्रुद्धो राघवस्यानुजो बली।</a-v><a-v>लक्ष्मणः सायकान्सप्त जग्राह परवीरहा॥ १३</a-v></p>
<p id="6.88.14"><a-v>तैः सायकैर्महावेगै रावणस्य महाद्युतिः।</a-v><a-v>ध्वजं मनुष्यशीर्षं तु तस्य चिच्छेद नैकधा॥ १४</a-v></p>
<p id="6.88.15"><a-v>सारथेश्चापि बाणेन शिरो ज्वलितकुण्डलम्।</a-v><a-v>जहार लक्ष्मणः श्रीमान्नैरृतस्य महाबलः॥ १५</a-v></p>
<p id="6.88.16"><a-v>तस्य बाणैश्च चिच्छेद धनुर्गजकरोपमम्।</a-v><a-v>लक्ष्मणो राक्षसेन्द्रस्य पञ्चभिर्निशितैः शरैः॥ १६</a-v></p>
<p id="6.88.17"><a-v>नीलमेघनिभांश्चास्य सदश्वान्पर्वतोपमान्।</a-v><a-v>जघानाप्लुत्य गदया रावणस्य विभीषणः॥ १७</a-v></p>
<p id="6.88.18"><a-v>हताश्वाद्वेगवान्वेगादवप्लुत्य महारथात्।</a-v><a-v>क्रोधमाहारयत्तीव्रं भ्रातरं प्रति रावणः॥ १८</a-v></p>
<p id="6.88.19"><a-v>ततः शक्तिं महाशक्तिर्दीप्तां दीप्ताशनीमिव।</a-v><a-v>विभीषणाय चिक्षेप राक्षसेन्द्रः प्रतापवान्॥ १९</a-v></p>
<p id="6.88.20"><a-v>अप्राप्तामेव तां बाणैस्त्रिभिश्चिच्छेद लक्ष्मणः।</a-v><a-v>अथोदतिष्ठत्संनादो वानराणां तदा रणे॥ २०</a-v></p>
<p id="6.88.21"><a-v>सा पपात त्रिधा छिन्ना शक्तिः काञ्चनमालिनी।</a-v><a-v>सविस्फुलिङ्गा ज्वलिता महोल्केव दिवश्च्युता॥ २१</a-v></p>
<p id="6.88.22"><a-v>ततः संभाविततरां कालेनापि दुरासदाम्।</a-v><a-v>जग्राह विपुलां शक्तिं दीप्यमानां स्वतेजसा॥ २२</a-v></p>
<p id="6.88.23"><a-v>सा वेगिना बलवता रावणेन दुरात्मना।</a-v><a-v>जज्वाल सुमहाघोरा शक्राशनिसमप्रभा॥ २३</a-v></p>
<p id="6.88.24"><a-v>एतस्मिन्नन्तरे वीरो लक्ष्मणस्तं विभीषणम्।</a-v><a-v>प्राणसंशयमापन्नं तूर्णमेवाभ्यपद्यत॥ २४</a-v></p>
<p id="6.88.25"><a-v>तं विमोक्षयितुं वीरश्चापमायम्य लक्ष्मणः।</a-v><a-v>रावणं शक्तिहस्तं तं शरवर्षैरवाकिरत्॥ २५</a-v></p>
<p id="6.88.26"><a-v>कीर्यमाणः शरौघेण विसृष्टेन महात्मना।</a-v><a-v>न प्रहर्तुं मनश्चक्रे विमुखीकृतविक्रमः॥ २६</a-v></p>
<p id="6.88.27"><a-v>मोक्षितं भ्रातरं दृष्ट्वा लक्ष्मणेन स रावणः।</a-v><a-v>लक्ष्मणाभिमुखस्तिष्ठन्निदं वचनमब्रवीत्॥ २७</a-v></p>
<p id="6.88.28"><a-v>मोक्षितस्ते बलश्लाघिन्यस्मादेवं विभीषणः।</a-v><a-v>विमुच्य राक्षसं शक्तिस्त्वयीयं विनिपात्यते॥ २८</a-v></p>
<p id="6.88.29"><a-v>एषा ते हृदयं भित्त्वा शक्तिर्लोहितलक्षणा।</a-v><a-v>मद्बाहुपरिघोत्सृष्टा प्राणानादाय यास्यति॥ २९</a-v></p>
<p id="6.88.30"><a-v>इत्येवमुक्त्वा तां शक्तिमष्टघण्टां महास्वनाम्।</a-v><a-v>मयेन मायाविहिताममोघां शत्रुघातिनीम्॥ ३०</a-v></p>
<p id="6.88.31"><a-v>लक्ष्मणाय समुद्दिश्य ज्वलन्तीमिव तेजसा।</a-v><a-v>रावणः परमक्रुद्धश्चिक्षेप च ननाद च॥ ३१</a-v></p>
<p id="6.88.32"><a-v>सा क्षिप्ता भीमवेगेन शक्राशनिसमस्वना।</a-v><a-v>शक्तिरभ्यपतद्वेगाल्लक्ष्मणं रणमूर्धनि॥ ३२</a-v></p>
<p id="6.88.33"><a-v>तामनुव्याहरच्छक्तिमापतन्तीं स राघवः।</a-v><a-v>स्वस्त्यस्तु लक्ष्मणायेति मोघा भव हतोद्यमा॥ ३३</a-v></p>
<p id="6.88.34"><a-v>न्यपतत्सा महावेगा लक्ष्मणस्य महोरसि।</a-v><a-v>जिह्वेवोरगराजस्य दीप्यमाना महाद्युतिः॥ ३४</a-v></p>
<p id="6.88.35"><a-v>ततो रावणवेगेन सुदूरमवगाढया।</a-v><a-v>शक्त्या निर्भिन्नहृदयः पपात भुवि लक्ष्मणः॥ ३५</a-v></p>
<p id="6.88.36"><a-v>तदवस्थं समीपस्थो लक्ष्मणं प्रेक्ष्य राघवः।</a-v><a-v>भ्रातृस्नेहान्महातेजा विषण्णहृदयोऽभवत्॥ ३६</a-v></p>
<p id="6.88.37"><a-v>स मुहूर्तमनुध्याय बाष्पव्याकुललोचनः।</a-v><a-v>बभूव संरब्धतरो युगान्त इव पावकः॥ ३७</a-v></p>
<p id="6.88.38"><a-v>न विषादस्य कालोऽयमिति संचिन्त्य राघवः।</a-v><a-v>चक्रे सुतुमुलं युद्धं रावणस्य वधे धृतः॥ ३८</a-v></p>
<p id="6.88.39"><a-v>स ददर्श ततो रामः शक्त्या भिन्नं महाहवे।</a-v><a-v>लक्ष्मणं रुधिरादिग्धं सपन्नगमिवाचलम्॥ ३९</a-v></p>
<p id="6.88.40"><a-v>तामपि प्रहितां शक्तिं रावणेन बलीयसा।</a-v><a-v>यत्नतस्ते हरिश्रेष्ठा न शेकुरवमर्दितुम्।</a-v><a-v>अर्दिताश्चैव बाणौघैः क्षिप्रहस्तेन रक्षसा॥ ४०</a-v></p>
<p id="6.88.41"><a-v>सौमित्रिं सा विनिर्भिद्य प्रविष्टा धरणीतलम्।</a-v><a-v>तां कराभ्यां परामृश्य रामः शक्तिं भयावहाम्।</a-v><a-v>बभञ्ज समरे क्रुद्धो बलवद्विचकर्ष च॥ ४१</a-v></p>
<p id="6.88.42"><a-v>तस्य निष्कर्षतः शक्तिं रावणेन बलीयसा।</a-v><a-v>शराः सर्वेषु गात्रेषु पातिता मर्मभेदिनः॥ ४२</a-v></p>
<p id="6.88.43"><a-v>अचिन्तयित्वा तान्बाणान्समाश्लिष्य च लक्ष्मणम्।</a-v><a-v>अब्रवीच्च हनूमन्तं सुग्रीवं चैव राघवः।</a-v><a-v>लक्ष्मणं परिवार्येह तिष्ठध्वं वानरोत्तमाः॥ ४३</a-v></p>
<p id="6.88.44"><a-v>पराक्रमस्य कालोऽयं संप्राप्तो मे चिरेप्सितः।</a-v><a-v>पापात्मायं दशग्रीवो वध्यतां पापनिश्चयः।</a-v><a-v>काङ्क्षितः स्तोककस्येव घर्मान्ते मेघदर्शनम्॥ ४४</a-v></p>
<p id="6.88.45"><a-v>अस्मिन्मुहूर्ते नचिरात्सत्यं प्रतिशृणोमि वः।</a-v><a-v>अरावणमरामं वा जगद्द्रक्ष्यथ वानराः॥ ४५</a-v></p>
<p id="6.88.46"><a-v>राज्यनाशं वने वासं दण्डके परिधावनम्।</a-v><a-v>वैदेह्याश्च परामर्शं रक्षोभिश्च समागमम्॥ ४६</a-v></p>
<p id="6.88.47"><a-v>प्राप्तं दुःखं महद्घोरं क्लेशं च निरयोपमम्।</a-v><a-v>अद्य सर्वमहं त्यक्ष्ये हत्वा तं रावणं रणे॥ ४७</a-v></p>
<p id="6.88.48"><a-v>यदर्थं वानरं सैन्यं समानीतमिदं मया।</a-v><a-v>सुग्रीवश्च कृतो राज्ये निहत्वा वालिनं रणे॥ ४८</a-v></p>
<p id="6.88.49"><a-v>यदर्थं सागरः क्रान्तः सेतुर्बद्धश्च सागरे।</a-v><a-v>सोऽयमद्य रणे पापश्चक्षुर्विषयमागतः॥ ४९</a-v></p>
<p id="6.88.50"><a-v>चक्षुर्विषयमागम्य नायं जीवितुमर्हति।</a-v><a-v>दृष्टिं दृष्टिविषस्येव सर्पस्य मम रावणः॥ ५०</a-v></p>
<p id="6.88.51"><a-v>स्वस्थाः पश्यत दुर्धर्षा युद्धं वानरपुंगवाः।</a-v><a-v>आसीनाः पर्वताग्रेषु ममेदं रावणस्य च॥ ५१</a-v></p>
<p id="6.88.52"><a-v>अद्य रामस्य रामत्वं पश्यन्तु मम संयुगे।</a-v><a-v>त्रयो लोकाः सगन्धर्वाः सदेवाः सर्षिचारणाः॥ ५२</a-v></p>
<p id="6.88.53"><a-v>अद्य कर्म करिष्यामि यल्लोकाः सचराचराः।</a-v><a-v>सदेवाः कथयिष्यन्ति यावद्भूमिर्धरिष्यति॥ ५३</a-v></p>
<p id="6.88.54"><a-v>एवमुक्त्वा शितैर्बाणैस्तप्तकाञ्चनभूषणैः।</a-v><a-v>आजघान दशग्रीवं रणे रामः समाहितः॥ ५४</a-v></p>
<p id="6.88.55"><a-v>अथ प्रदीप्तैर्नाराचैर्मुसलैश्चापि रावणः।</a-v><a-v>अभ्यवर्षत्तदा रामं धाराभिरिव तोयदः॥ ५५</a-v></p>
<p id="6.88.56"><a-v>रामरावणमुक्तानामन्योन्यमभिनिघ्नताम्।</a-v><a-v>शराणां च शराणां च बभूव तुमुलः स्वनः॥ ५६</a-v></p>
<p id="6.88.57"><a-v>ते भिन्नाश्च विकीर्णाश्च रामरावणयोः शराः।</a-v><a-v>अन्तरिक्षात्प्रदीप्ताग्रा निपेतुर्धरणीतले॥ ५७</a-v></p>
<p id="6.88.58"><a-v>तयोर्ज्यातलनिर्घोषो रामरावणयोर्महान्।</a-v><a-v>त्रासनः सर्वबूतानां स बभूवाद्भुतोपमः॥ ५८</a-v></p>
<p id="6.88.59"><a-v>स कीर्यमाणः शरजालवृष्टिभि</a-v><a-v>र्महात्मना दीप्तधनुष्मतार्दितः।</a-v><a-v>भयात्प्रदुद्राव समेत्य रावणो</a-v><a-v>यथानिलेनाभिहतो बलाहकः॥ ५९</a-v></p>
<p><a-v>इति श्रीरामायणे युद्धकाण्डे अष्टाशीतितमः सर्गः ॥ ८८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
