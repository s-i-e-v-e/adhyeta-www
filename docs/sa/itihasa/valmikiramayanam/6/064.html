<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/064.sxml"><a-title>वाल्मीकिरामायणम् युद्धकाण्डम् ६४ सर्गः</a-title><a-meta>
<p>Unique Words: 200</p>
</a-meta><hr><a-sec><p id="6.64.1"><a-v>निकुम्भो भ्रातरं दृष्ट्वा सुग्रीवेण निपातितम्।</a-v><a-v>प्रदहन्निव कोपेन वानरेन्द्रमवैक्षत॥ १</a-v></p>
<p id="6.64.2"><a-v>ततः स्रग्दामसंनद्धं दत्तपञ्चाङ्गुलं शुभम्।</a-v><a-v>आददे परिघं वीरो नगेन्द्रशिखरोपमम्॥ २</a-v></p>
<p id="6.64.3"><a-v>हेमपट्टपरिक्षिप्तं वज्रविद्रुमभूषितम्।</a-v><a-v>यमदण्डोपमं भीमं रक्षसां भयनाशनम्॥ ३</a-v></p>
<p id="6.64.4"><a-v>तमाविध्य महातेजाः शक्रध्वजसमं रणे।</a-v><a-v>विननाद विवृत्तास्यो निकुम्भो भीमविक्रमः॥ ४</a-v></p>
<p id="6.64.5"><a-v>उरोगतेन निष्केण भुजस्थैरङ्गदैरपि।</a-v><a-v>कुण्डलाभ्यां च मृष्टाभ्यां मालया च विचित्रया॥ ५</a-v></p>
<p id="6.64.6"><a-v>निकुम्भो भूषणैर्भाति तेन स्म परिघेण च।</a-v><a-v>यथेन्द्रधनुषा मेघः सविद्युत्स्तनयित्नुमान्॥ ६</a-v></p>
<p id="6.64.7"><a-v>परिघाग्रेण पुस्फोट वातग्रन्थिर्महात्मनः।</a-v><a-v>प्रजज्वाल सघोषश्च विधूम इव पावकः॥ ७</a-v></p>
<p id="6.64.8"><a-v>नगर्या विटपावत्या गन्धर्वभवनोत्तमैः।</a-v><a-v>सह चैवामरावत्या सर्वैश्च भवनैः सह॥ ८</a-v></p>
<p id="6.64.9"><a-v>सतारागणनक्षत्रं सचन्द्रं समहाग्रहम्।</a-v><a-v>निकुम्भपरिघाघूर्णं भ्रमतीव नभस्तलम्॥ ९</a-v></p>
<p id="6.64.10"><a-v>दुरासदश्च संजज्ञे परिघाभरणप्रभः।</a-v><a-v>क्रोधेन्धनो निकुम्भाग्निर्युगान्ताग्निरिवोत्थितः॥ १०</a-v></p>
<p id="6.64.11"><a-v>राक्षसा वानराश्चापि न शेकुः स्पन्दितुं भयात्।</a-v><a-v>हनूमंस्तु विवृत्योरस्तस्थौ प्रमुखतो बली॥ ११</a-v></p>
<p id="6.64.12"><a-v>परिघोपमबाहुस्तु परिघं भास्करप्रभम्।</a-v><a-v>बली बलवतस्तस्य पातयामास वक्षसि॥ १२</a-v></p>
<p id="6.64.13"><a-v>स्थिरे तस्योरसि व्यूढे परिघः शतधा कृतः।</a-v><a-v>विशीर्यमाणः सहसा उल्का शतमिवाम्बरे॥ १३</a-v></p>
<p id="6.64.14"><a-v>स तु तेन प्रहारेण चचाल च महाकपिः।</a-v><a-v>परिघेण समाधूतो यथा भूमिचलेऽचलः॥ १४</a-v></p>
<p id="6.64.15"><a-v>स तथाभिहतस्तेन हनूमान्प्लवगोत्तमः।</a-v><a-v>मुष्टिं संवर्तयामास बलेनातिमहाबलः॥ १५</a-v></p>
<p id="6.64.16"><a-v>तमुद्यम्य महातेजा निकुम्भोरसि वीर्यवान्।</a-v><a-v>अभिचिक्षेप वेगेन वेगवान्वायुविक्रमः॥ १६</a-v></p>
<p id="6.64.17"><a-v>ततः पुस्फोट चर्मास्य प्रसुस्राव च शोणितम्।</a-v><a-v>मुष्टिना तेन संजज्ञे ज्वाला विद्युदिवोत्थिता॥ १७</a-v></p>
<p id="6.64.18"><a-v>स तु तेन प्रहारेण निकुम्भो विचचाल ह।</a-v><a-v>स्वस्थश्चापि निजग्राह हनूमन्तं महाबलम्॥ १८</a-v></p>
<p id="6.64.19"><a-v>विचुक्रुशुस्तदा संख्ये भीमं लङ्कानिवासिनः।</a-v><a-v>निकुम्भेनोद्धृतं दृष्ट्वा हनूमन्तं महाबलम्॥ १९</a-v></p>
<p id="6.64.20"><a-v>स तथा ह्रियमाणोऽपि कुम्भकर्णात्मजेन हि।</a-v><a-v>आजघानानिलसुतो वज्रवेगेन मुष्टिना॥ २०</a-v></p>
<p id="6.64.21"><a-v>आत्मानं मोचयित्वाथ क्षितावभ्यवपद्यत।</a-v><a-v>हनूमानुन्ममथाशु निकुम्भं मारुतात्मजः॥ २१</a-v></p>
<p id="6.64.22"><a-v>निक्षिप्य परमायत्तो निकुम्भं निष्पिपेष च।</a-v><a-v>उत्पत्य चास्य वेगेन पपातोरसि वीर्यवान्॥ २२</a-v></p>
<p id="6.64.23"><a-v>परिगृह्य च बाहुभ्यां परिवृत्य शिरोधराम्।</a-v><a-v>उत्पाटयामास शिरो भैरवं नदतो महत्॥ २३</a-v></p>
<p id="6.64.24"><a-v>अथ विनदति सादिते निकुम्भे पवनसुतेन रणे बभूव युद्धम्।</a-v><a-v>दशरथसुतराक्षसेन्द्रचम्वो र्भृशतरमागतरोषयोः सुभीमम्॥ २४</a-v></p>
<p><a-v>इति श्रीरामायणे युद्धकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
