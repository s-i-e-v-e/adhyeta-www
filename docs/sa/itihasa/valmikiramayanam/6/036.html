<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/036.sxml"><a-title>वाल्मीकिरामायणम् युद्धकाण्डम् ३६ सर्गः</a-title><a-meta>
<p>Unique Words: 364</p>
</a-meta><hr><a-sec><p id="6.36.1"><a-v>ततो द्यां पृथिवीं चैव वीक्षमाणा वनौकसः।</a-v><a-v>ददृशुः संततौ बाणैर्भ्रातरौ रामलक्ष्मणौ॥ १</a-v></p>
<p id="6.36.2"><a-v>वृष्ट्वेवोपरते देवे कृतकर्मणि राक्षसे।</a-v><a-v>आजगामाथ तं देशं ससुग्रीवो विभीषणः॥ २</a-v></p>
<p id="6.36.3"><a-v>नीलद्विविदमैन्दाश्च सुषेणसुमुखाङ्गदाः।</a-v><a-v>तूर्णं हनुमता सार्धमन्वशोचन्त राघवौ॥ ३</a-v></p>
<p id="6.36.4"><a-v>निश्चेष्टौ मन्दनिःश्वासौ शोणितौघपरिप्लुतौ।</a-v><a-v>शरजालाचितौ स्तब्धौ शयानौ शरतल्पयोः॥ ४</a-v></p>
<p id="6.36.5"><a-v>निःश्वसन्तौ यथा सर्पौ निश्चेष्टौ मन्दविक्रमौ।</a-v><a-v>रुधिरस्रावदिग्धाङ्गौ तापनीयाविव ध्वजौ॥ ५</a-v></p>
<p id="6.36.6"><a-v>तौ वीरशयने वीरौ शयानौ मन्दचेष्टितौ।</a-v><a-v>यूथपैस्तैः परिवृतौ बाष्पव्याकुललोचनैः॥ ६</a-v></p>
<p id="6.36.7"><a-v>राघवौ पतितौ दृष्ट्वा शरजालसमावृतौ।</a-v><a-v>बभूवुर्व्यथिताः सर्वे वानराः सविभीषणाः॥ ७</a-v></p>
<p id="6.36.8"><a-v>अन्तरिक्षं निरीक्षन्तो दिशः सर्वाश्च वानराः।</a-v><a-v>न चैनं मायया छन्नं ददृशू रावणिं रणे॥ ८</a-v></p>
<p id="6.36.9"><a-v>तं तु मायाप्रतिच्छिन्नं माययैव विभीषणः।</a-v><a-v>वीक्षमाणो ददर्शाथ भ्रातुः पुत्रमवस्थितम्॥ ९</a-v></p>
<p id="6.36.10"><a-v>तमप्रतिम कर्माणमप्रतिद्वन्द्वमाहवे।</a-v><a-v>ददर्शान्तर्हितं वीरं वरदानाद्विभीषणः॥ १०</a-v></p>
<p id="6.36.11"><a-v>इन्द्रजित्त्वात्मनः कर्म तौ शयानौ समीक्ष्य च।</a-v><a-v>उवाच परमप्रीतो हर्षयन्सर्वनैरृतान्॥ ११</a-v></p>
<p id="6.36.12"><a-v>दूषणस्य च हन्तारौ खरस्य च महाबलौ।</a-v><a-v>सादितौ मामकैर्बाणैर्भ्रातरौ रामलक्ष्मणौ॥ १२</a-v></p>
<p id="6.36.13"><a-v>नेमौ मोक्षयितुं शक्यावेतस्मादिषुबन्धनात्।</a-v><a-v>सर्वैरपि समागम्य सर्षिसङ्घैः सुरासुरैः॥ १३</a-v></p>
<p id="6.36.14"><a-v>यत्कृते चिन्तयानस्य शोकार्तस्य पितुर्मम।</a-v><a-v>अस्पृष्ट्वा शयनं गात्रैस्त्रियामा याति शर्वती॥ १४</a-v></p>
<p id="6.36.15"><a-v>कृत्स्नेयं यत्कृते लङ्का नदी वर्षास्विवाकुला।</a-v><a-v>सोऽयं मूलहरोऽनर्थः सर्वेषां निहतो मया॥ १५</a-v></p>
<p id="6.36.16"><a-v>रामस्य लक्ष्मणस्यैव सर्वेषां च वनौकसाम्।</a-v><a-v>विक्रमा निष्फलाः सर्वे यथा शरदि तोयदाः॥ १६</a-v></p>
<p id="6.36.17"><a-v>एवमुक्त्वा तु तान्सर्वान्राक्षसान्परिपार्श्वगान्।</a-v><a-v>यूथपानपि तान्सर्वांस्ताडयामास रावणिः॥ १७</a-v></p>
<p id="6.36.18"><a-v>तानर्दयित्वा बाणौघैस्त्रासयित्वा च वानरान्।</a-v><a-v>प्रजहास महाबाहुर्वचनं चेदमब्रवीत्॥ १८</a-v></p>
<p id="6.36.19"><a-v>शरबन्धेन घोरेण मया बद्धौ चमूमुखे।</a-v><a-v>सहितौ भ्रातरावेतौ निशामयत राक्षसाः॥ १९</a-v></p>
<p id="6.36.20"><a-v>एवमुक्तास्तु ते सर्वे राक्षसाः कूटयोधिनः।</a-v><a-v>परं विस्मयमाजग्मुः कर्मणा तेन तोषिताः॥ २०</a-v></p>
<p id="6.36.21"><a-v>विनेदुश्च महानादान्सर्वे ते जलदोपमाः।</a-v><a-v>हतो राम इति ज्ञात्वा रावणिं समपूजयन्॥ २१</a-v></p>
<p id="6.36.22"><a-v>निष्पन्दौ तु तदा दृष्ट्वा तावुभौ रामलक्ष्मणौ।</a-v><a-v>वसुधायां निरुच्छ्वासौ हतावित्यन्वमन्यत॥ २२</a-v></p>
<p id="6.36.23"><a-v>हर्षेण तु समाविष्ट इन्द्रजित्समितिंजयः।</a-v><a-v>प्रविवेश पुरीं लङ्कां हर्षयन्सर्वनैरृतान्॥ २३</a-v></p>
<p id="6.36.24"><a-v>रामलक्ष्मणयोर्दृष्ट्वा शरीरे सायकैश्चिते।</a-v><a-v>सर्वाणि चाङ्गोपाङ्गानि सुग्रीवं भयमाविशत्॥ २४</a-v></p>
<p id="6.36.25"><a-v>तमुवाच परित्रस्तं वानरेन्द्रं विभीषणः।</a-v><a-v>सबाष्पवदनं दीनं शोकव्याकुललोचनम्॥ २५</a-v></p>
<p id="6.36.26"><a-v>अलं त्रासेन सुग्रीव बाष्पवेगो निगृह्यताम्।</a-v><a-v>एवं प्रायाणि युद्धानि विजयो नास्ति नैष्ठिकः॥ २६</a-v></p>
<p id="6.36.27"><a-v>सशेषभाग्यतास्माकं यदि वीर भविष्यति।</a-v><a-v>मोहमेतौ प्रहास्येते भ्रातरौ रामलक्ष्मणौ॥ २७</a-v></p>
<p id="6.36.28"><a-v>पर्यवस्थापयात्मानमनाथं मां च वानर।</a-v><a-v>सत्यधर्मानुरक्तानां नास्ति मृत्युकृतं भयम्॥ २८</a-v></p>
<p id="6.36.29"><a-v>एवमुक्त्वा ततस्तस्य जलक्लिन्नेन पाणिना।</a-v><a-v>सुग्रीवस्य शुभे नेत्रे प्रममार्ज विभीषणः॥ २९</a-v></p>
<p id="6.36.30"><a-v>प्रमृज्य वदनं तस्य कपिराजस्य धीमतः।</a-v><a-v>अब्रवीत्कालसंप्रातमसंभ्रान्तमिदं वचः॥ ३०</a-v></p>
<p id="6.36.31"><a-v>न कालः कपिराजेन्द्र वैक्लव्यमनुवर्तितुम्।</a-v><a-v>अतिस्नेहोऽप्यकालेऽस्मिन्मरणायोपपद्यते॥ ३१</a-v></p>
<p id="6.36.32"><a-v>तस्मादुत्सृज्य वैक्लव्यं सर्वकार्यविनाशनम्।</a-v><a-v>हितं रामपुरोगाणां सैन्यानामनुचिन्त्यताम्॥ ३२</a-v></p>
<p id="6.36.33"><a-v>अथ वा रक्ष्यतां रामो यावत्संज्ञा विपर्ययः।</a-v><a-v>लब्धसंज्ञौ तु काकुत्स्थौ भयं नो व्यपनेष्यतः॥ ३३</a-v></p>
<p id="6.36.34"><a-v>नैतत्किंचन रामस्य न च रामो मुमूर्षति।</a-v><a-v>न ह्येनं हास्यते लक्ष्मीर्दुर्लभा या गतायुषाम्॥ ३४</a-v></p>
<p id="6.36.35"><a-v>तस्मादाश्वासयात्मानं बलं चाश्वासय स्वकम्।</a-v><a-v>यावत्सर्वाणि सैन्यानि पुनः संस्थापयाम्यहम्॥ ३५</a-v></p>
<p id="6.36.36"><a-v>एते ह्युत्फुल्लनयनास्त्रासादागतसाध्वसाः।</a-v><a-v>कर्णे कर्णे प्रकथिता हरयो हरिपुंगव॥ ३६</a-v></p>
<p id="6.36.37"><a-v>मां तु दृष्ट्वा प्रधावन्तमनीकं संप्रहर्षितुम्।</a-v><a-v>त्यजन्तु हरयस्त्रासं भुक्तपूर्वामिव स्रजम्॥ ३७</a-v></p>
<p id="6.36.38"><a-v>समाश्वास्य तु सुग्रीवं राक्षसेन्द्रो विभीषणः।</a-v><a-v>विद्रुतं वानरानीकं तत्समाश्वासयत्पुनः॥ ३८</a-v></p>
<p id="6.36.39"><a-v>इन्द्रजित्तु महामायः सर्वसैन्यसमावृतः।</a-v><a-v>विवेश नगरीं लङ्कां पितरं चाभ्युपागमत्॥ ३९</a-v></p>
<p id="6.36.40"><a-v>तत्र रावणमासीनमभिवाद्य कृताञ्जलिः।</a-v><a-v>आचचक्षे प्रियं पित्रे निहतौ रामलक्ष्मणौ॥ ४०</a-v></p>
<p id="6.36.41"><a-v>उत्पपात ततो हृष्टः पुत्रं च परिषस्वजे।</a-v><a-v>रावणो रक्षसां मध्ये श्रुत्वा शत्रू निपातितौ॥ ४१</a-v></p>
<p id="6.36.42"><a-v>उपाघ्राय स मूर्ध्न्येनं पप्रच्छ प्रीतमानसः।</a-v><a-v>पृच्छते च यथावृत्तं पित्रे सर्वं न्यवेदयत्॥ ४२</a-v></p>
<p id="6.36.43"><a-v>स हर्षवेगानुगतान्तरात्मा</a-v><a-v>श्रुत्वा वचस्तस्य महारथस्य।</a-v><a-v>जहौ ज्वरं दाशरथेः समुत्थितं</a-v><a-v>प्रहृष्य वाचाभिननन्द पुत्रम्॥ ४३</a-v></p>
<p><a-v>इति श्रीरामायणे युद्धकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
