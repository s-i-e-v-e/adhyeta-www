<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/004.sxml"><a-title>वाल्मीकिरामायणम् युद्धकाण्डम् ४ सर्गः</a-title><a-meta>
<p>Unique Words: 727</p>
</a-meta><hr><a-sec><p id="6.4.1"><a-v>श्रुत्वा हनूमतो वाक्यं यथावदनुपूर्वशः।</a-v><a-v>ततोऽब्रवीन्महातेजा रामः सत्यपराक्रमः॥ १</a-v></p>
<p id="6.4.2"><a-v>यां निवेदयसे लङ्कां पुरीं भीमस्य रक्षसः।</a-v><a-v>क्षिप्रमेनां वधिष्यामि सत्यमेतद्ब्रवीमि ते॥ २</a-v></p>
<p id="6.4.3"><a-v>अस्मिन्मुहूर्ते सुग्रीव प्रयाणमभिरोचये।</a-v><a-v>युक्तो मुहूर्तो विजयः प्राप्तो मध्यं दिवाकरः॥ ३</a-v></p>
<p id="6.4.4"><a-v>उत्तरा फल्गुनी ह्यद्य श्वस्तु हस्तेन योक्ष्यते।</a-v><a-v>अभिप्रयाम सुग्रीव सर्वानीकसमावृताः॥ ४</a-v></p>
<p id="6.4.5"><a-v>निमित्तानि च धन्यानि यानि प्रादुर्भवन्ति मे।</a-v><a-v>निहत्य रावणं सीतामानयिष्यामि जानकीम्॥ ५</a-v></p>
<p id="6.4.6"><a-v>उपरिष्टाद्धि नयनं स्फुरमाणमिदं मम।</a-v><a-v>विजयं समनुप्राप्तं शंसतीव मनोरथम्॥ ६</a-v></p>
<p id="6.4.7"><a-v>अग्रे यातु बलस्यास्य नीलो मार्गमवेक्षितुम्।</a-v><a-v>वृतः शतसहस्रेण वानराणां तरस्विनाम्॥ ७</a-v></p>
<p id="6.4.8"><a-v>फलमूलवता नील शीतकाननवारिणा।</a-v><a-v>पथा मधुमता चाशु सेनां सेनापते नय॥ ८</a-v></p>
<p id="6.4.9"><a-v>दूषयेयुर्दुरात्मानः पथि मूलफलोदकम्।</a-v><a-v>राक्षसाः परिरक्षेथास्तेभ्यस्त्वं नित्यमुद्यतः॥ ९</a-v></p>
<p id="6.4.10"><a-v>निम्नेषु वनदुर्गेषु वनेषु च वनौकसः।</a-v><a-v>अभिप्लुत्याभिपश्येयुः परेषां निहतं बलम्॥ १०</a-v></p>
<p id="6.4.11"><a-v>सागरौघनिभं भीममग्रानीकं महाबलाः।</a-v><a-v>कपिसिंहा प्रकर्षन्तु शतशोऽथ सहस्रशः॥ ११</a-v></p>
<p id="6.4.12"><a-v>गजश्च गिरिसंकाशो गवयश्च महाबलः।</a-v><a-v>गवाक्षश्चाग्रतो यान्तु गवां दृप्ता इवर्षभाः॥ १२</a-v></p>
<p id="6.4.13"><a-v>यातु वानरवाहिन्या वानरः प्लवतां पतिः।</a-v><a-v>पालयन्दक्षिणं पार्श्वमृषभो वानरर्षभः॥ १३</a-v></p>
<p id="6.4.14"><a-v>गन्धहस्तीव दुर्धर्षस्तरस्वी गन्धमादनः।</a-v><a-v>यातु वानरवाहिन्याः सव्यं पार्श्वमधिष्ठितः॥ १४</a-v></p>
<p id="6.4.15"><a-v>यास्यामि बलमध्येऽहं बलौघमभिहर्षयन्।</a-v><a-v>अधिरुह्य हनूमन्तमैरावतमिवेश्वरः॥ १५</a-v></p>
<p id="6.4.16"><a-v>अङ्गदेनैष संयातु लक्ष्मणश्चान्तकोपमः।</a-v><a-v>सार्वभौमेण भूतेशो द्रविणाधिपतिर्यथा॥ १६</a-v></p>
<p id="6.4.17"><a-v>जाम्बवांश्च सुषेणश्च वेगदर्शी च वानरः।</a-v><a-v>ऋक्षराजो महासत्त्वः कुक्षिं रक्षन्तु ते त्रयः॥ १७</a-v></p>
<p id="6.4.18"><a-v>राघवस्य वचः श्रुत्वा सुग्रीवो वाहिनीपतिः।</a-v><a-v>व्यादिदेश महावीर्यान्वानरान्वानरर्षभः॥ १८</a-v></p>
<p id="6.4.19"><a-v>ते वानरगणाः सर्वे समुत्पत्य युयुत्सवः।</a-v><a-v>गुहाभ्यः शिखरेभ्यश्च आशु पुप्लुविरे तदा॥ १९</a-v></p>
<p id="6.4.20"><a-v>ततो वानरराजेन लक्ष्मणेन च पूजितः।</a-v><a-v>जगाम रामो धर्मात्मा ससैन्यो दक्षिणां दिशम्॥ २०</a-v></p>
<p id="6.4.21"><a-v>शतैः शतसहस्रैश्च कोटीभिरयुतैरपि।</a-v><a-v>वारणाभिश्च हरिभिर्ययौ परिवृतस्तदा॥ २१</a-v></p>
<p id="6.4.22"><a-v>तं यान्तमनुयाति स्म महती हरिवाहिनी॥ २२</a-v></p>
<p id="6.4.23"><a-v>हृष्टाः प्रमुदिताः सर्वे सुग्रीवेणाभिपालिताः।</a-v><a-v>आप्लवन्तः प्लवन्तश्च गर्जन्तश्च प्लवंगमाः।</a-v><a-v>क्ष्वेलन्तो निनदन्तश्च जग्मुर्वै दक्षिणां दिशम्॥ २३</a-v></p>
<p id="6.4.24"><a-v>भक्षयन्तः सुगन्धीनि मधूनि च फलानि च।</a-v><a-v>उद्वहन्तो महावृक्षान्मञ्जरीपुञ्जधारिणः॥ २४</a-v></p>
<p id="6.4.25"><a-v>अन्योन्यं सहसा दृष्टा निर्वहन्ति क्षिपन्ति च।</a-v><a-v>पतन्तश्चोत्पतन्त्यन्ये पातयन्त्यपरे परान्॥ २५</a-v></p>
<p id="6.4.26"><a-v>रावणो नो निहन्तव्यः सर्वे च रजनीचराः।</a-v><a-v>इति गर्जन्ति हरयो राघवस्य समीपतः॥ २६</a-v></p>
<p id="6.4.27"><a-v>पुरस्तादृषभो वीरो नीलः कुमुद एव च।</a-v><a-v>पथानं शोधयन्ति स्म वानरैर्बहुभिः सह॥ २७</a-v></p>
<p id="6.4.28"><a-v>मध्ये तु राजा सुग्रीवो रामो लक्ष्मण एव च।</a-v><a-v>बहुभिर्बलिभिर्भीमैर्वृताः शत्रुनिबर्हणः॥ २८</a-v></p>
<p id="6.4.29"><a-v>हरिः शतबलिर्वीरः कोटीभिर्दशभिर्वृतः।</a-v><a-v>सर्वामेको ह्यवष्टभ्य ररक्ष हरिवाहिनीम्॥ २९</a-v></p>
<p id="6.4.30"><a-v>कोटीशतपरीवारः केसरी पनसो गजः।</a-v><a-v>अर्कश्चातिबलः पार्श्वमेकं तस्याभिरक्षति॥ ३०</a-v></p>
<p id="6.4.31"><a-v>सुषेणो जाम्बवांश्चैव ऋक्षैर्बहुभिरावृतः।</a-v><a-v>सुग्रीवं पुरतः कृत्वा जघनं संररक्षतुः॥ ३१</a-v></p>
<p id="6.4.32"><a-v>तेषां सेनापतिर्वीरो नीलो वानरपुंगवः।</a-v><a-v>संपतन्पततां श्रेष्ठस्तद्बलं पर्यपालयत्॥ ३२</a-v></p>
<p id="6.4.33"><a-v>दरीमिखः प्रजङ्घश्च जम्भोऽथ रभसः कपिः।</a-v><a-v>सर्वतश्च ययुर्वीरास्त्वरयन्तः प्लवंगमान्॥ ३३</a-v></p>
<p id="6.4.34"><a-v>एवं ते हरिशार्दूला गच्छन्तो बलदर्पिताः।</a-v><a-v>अपश्यंस्ते गिरिश्रेष्ठं सह्यं द्रुमलतायुतम्॥ ३४</a-v></p>
<p id="6.4.35"><a-v>सागरौघनिभं भीमं तद्वानरबलं महत्।</a-v><a-v>निःससर्प महाघोषं भीमवेग इवार्णवः॥ ३५</a-v></p>
<p id="6.4.36"><a-v>तस्य दाशरथेः पार्श्वे शूरास्ते कपिकुञ्जराः।</a-v><a-v>तूर्णमापुप्लुवुः सर्वे सदश्वा इव चोदिताः॥ ३६</a-v></p>
<p id="6.4.37"><a-v>कपिभ्यामुह्यमानौ तौ शुशुभते नरर्षभौ।</a-v><a-v>महद्भ्यामिव संस्पृष्टौ ग्राहाभ्यां चन्द्रभास्करौ॥ ३७</a-v></p>
<p id="6.4.38"><a-v>तमङ्गदगतो रामं लक्ष्मणः शुभया गिरा।</a-v><a-v>उवाच प्रतिपूर्णार्थः स्मृतिमान्प्रतिभानवान्॥ ३८</a-v></p>
<p id="6.4.39"><a-v>हृतामवाप्य वैदेहीं क्षिप्रं हत्वा च रावणम्।</a-v><a-v>समृद्धार्थः समृद्धार्थामयोध्यां प्रतियास्यसि॥ ३९</a-v></p>
<p id="6.4.40"><a-v>महान्ति च निमित्तानि दिवि भूमौ च राघव।</a-v><a-v>शुभान्ति तव पश्यामि सर्वाण्येवार्थसिद्धये॥ ४०</a-v></p>
<p id="6.4.41"><a-v>अनु वाति शुभो वायुः सेनां मृदुहितः सुखः।</a-v><a-v>पूर्णवल्गुस्वराश्चेमे प्रवदन्ति मृगद्विजाः॥ ४१</a-v></p>
<p id="6.4.42"><a-v>प्रसन्नाश्च दिशः सर्वा विमलश्च दिवाकरः।</a-v><a-v>उशना च प्रसन्नार्चिरनु त्वां भार्गवो गतः॥ ४२</a-v></p>
<p id="6.4.43"><a-v>ब्रह्मराशिर्विशुद्धश्च शुद्धाश्च परमर्षयः।</a-v><a-v>अर्चिष्मन्तः प्रकाशन्ते ध्रुवं सर्वे प्रदक्षिणम्॥ ४३</a-v></p>
<p id="6.4.44"><a-v>त्रिशङ्कुर्विमलो भाति राजर्षिः सपुरोहितः।</a-v><a-v>पितामहवरोऽस्माकमिष्क्वाकूणां महात्मनाम्॥ ४४</a-v></p>
<p id="6.4.45"><a-v>विमले च प्रकाशेते विशाखे निरुपद्रवे।</a-v><a-v>नक्षत्रं परमस्माकमिक्ष्वाकूणां महात्मनाम्॥ ४५</a-v></p>
<p id="6.4.46"><a-v>नैरृतं नैरृतानां च नक्षत्रमभिपीड्यते।</a-v><a-v>मूलं मूलवता स्पृष्टं धूप्यते धूमकेतुना॥ ४६</a-v></p>
<p id="6.4.47"><a-v>सरं चैतद्विनाशाय राक्षसानामुपस्थितम्।</a-v><a-v>काले कालगृहीतानां नकत्रं ग्रहपीडितम्॥ ४७</a-v></p>
<p id="6.4.48"><a-v>प्रसन्नाः सुरसाश्चापो वनानि फलवन्ति च।</a-v><a-v>प्रवान्त्यभ्यधिकं गन्धा यथर्तुकुसुमा द्रुमाः॥ ४८</a-v></p>
<p id="6.4.49"><a-v>व्यूढानि कपिसैन्यानि प्रकाशन्तेऽधिकं प्रभो।</a-v><a-v>देवानामिव सैन्यानि संग्रामे तारकामये॥ ४९</a-v></p>
<p id="6.4.50"><a-v>एवमार्य समीक्ष्यैतान्प्रीतो भवितुमर्हसि।</a-v><a-v>इति भ्रातरमाश्वास्य हृष्टः सौमित्रिरब्रवीत्॥ ५०</a-v></p>
<p id="6.4.51"><a-v>अथावृत्य महीं कृत्स्नां जगाम महती चमूः।</a-v><a-v>ऋक्षवानरशार्दूलैर्नखदंष्ट्रायुधैर्वृता॥ ५१</a-v></p>
<p id="6.4.52"><a-v>कराग्रैश्चरणाग्रैश्च वानरैरुद्धतं रजः।</a-v><a-v>भौममन्तर्दधे लोकं निवार्य सवितुः प्रभाम्॥ ५२</a-v></p>
<p id="6.4.53"><a-v>सा स्म याति दिवारात्रं महती हरिवाहिनी।</a-v><a-v>हृष्टप्रमुदिता सेना सुग्रीवेणाभिरक्षिता॥ ५३</a-v></p>
<p id="6.4.54"><a-v>वनरास्त्वरितं यान्ति सर्वे युद्धाभिनन्दनः।</a-v><a-v>मुमोक्षयिषवः सीतां मुहूर्तं क्वापि नासत॥ ५४</a-v></p>
<p id="6.4.55"><a-v>ततः पादपसंबाधं नानामृगसमाकुलम्।</a-v><a-v>सह्यपर्वतमासेदुर्मलयं च मही धरम्॥ ५५</a-v></p>
<p id="6.4.56"><a-v>काननानि विचित्राणि नदीप्रस्रवणानि च।</a-v><a-v>पश्यन्नपि ययौ रामः सह्यस्य मलयस्य च॥ ५६</a-v></p>
<p id="6.4.57"><a-v>चम्पकांस्तिलकांश्चूतानशोकान्सिन्दुवारकान्।</a-v><a-v>करवीरांश्च तिमिशान्भञ्जन्ति स्म प्लवंगमाः॥ ५७</a-v></p>
<p id="6.4.58"><a-v>फलान्यमृतगन्धीनि मूलानि कुसुमानि च।</a-v><a-v>बुभुजुर्वानरास्तत्र पादपानां बलोत्कटाः॥ ५८</a-v></p>
<p id="6.4.59"><a-v>द्रोणमात्रप्रमाणानि लम्बमानानि वानराः।</a-v><a-v>ययुः पिबन्तो हृष्टास्ते मधूनि मधुपिङ्गलाः॥ ५९</a-v></p>
<p id="6.4.60"><a-v>पादपानवभञ्जन्तो विकर्षन्तस्तथा लताः।</a-v><a-v>विधमन्तो गिरिवरान्प्रययुः प्लवगर्षभाः॥ ६०</a-v></p>
<p id="6.4.61"><a-v>वृक्षेभ्योऽन्ये तु कपयो नर्दन्तो मधुदर्पिताः।</a-v><a-v>अन्ये वृक्षान्प्रपद्यन्ते प्रपतन्त्यपि चापरे॥ ६१</a-v></p>
<p id="6.4.62"><a-v>बभूव वसुधा तैस्तु संपूर्णा हरिपुंगवैः।</a-v><a-v>यथा कमलकेदारैः पक्वैरिव वसुंधरा॥ ६२</a-v></p>
<p id="6.4.63"><a-v>महेन्द्रमथ संप्राप्य रामो राजीवलोचनः।</a-v><a-v>अध्यारोहन्महाबाहुः शिखरं द्रुमभूषितम्॥ ६३</a-v></p>
<p id="6.4.64"><a-v>ततः शिखरमारुह्य रामो दशरथात्मजः।</a-v><a-v>कूर्ममीनसमाकीर्णमपश्यत्सलिलाशयम्॥ ६४</a-v></p>
<p id="6.4.65"><a-v>ते सह्यं समतिक्रम्य मलयं च महागिरिम्।</a-v><a-v>आसेदुरानुपूर्व्येण समुद्रं भीमनिःस्वनम्॥ ६५</a-v></p>
<p id="6.4.66"><a-v>अवरुह्य जगामाशु वेलावनमनुत्तमम्।</a-v><a-v>रामो रमयतां श्रेष्ठः ससुग्रीवः सलक्ष्मणः॥ ६६</a-v></p>
<p id="6.4.67"><a-v>अथ धौतोपलतलां तोयौघैः सहसोत्थितैः।</a-v><a-v>वेलामासाद्य विपुलां रामो वचनमब्रवीत्॥ ६७</a-v></p>
<p id="6.4.68"><a-v>एते वयमनुप्राप्ताः सुग्रीव वरुणालयम्।</a-v><a-v>इहेदानीं विचिन्ता सा या न पूर्वं समुत्थिता॥ ६८</a-v></p>
<p id="6.4.69"><a-v>अतः परमतीरोऽयं सागरः सरितां पति।</a-v><a-v>न चायमनुपायेन शक्यस्तरितुमर्णवः॥ ६९</a-v></p>
<p id="6.4.70"><a-v>तदिहैव निवेशोऽस्तु मन्त्रः प्रस्तूयतामिह।</a-v><a-v>यथेदं वानरबलं परं पारमवाप्नुयात्॥ ७०</a-v></p>
<p id="6.4.71"><a-v>इतीव स महाबाहुः सीताहरणकर्शितः।</a-v><a-v>रामः सागरमासाद्य वासमाज्ञापयत्तदा॥ ७१</a-v></p>
<p id="6.4.72"><a-v>संप्राप्तो मन्त्रकालो नः सागरस्येह लङ्घने।</a-v><a-v>स्वां स्वां सेनां समुत्सृज्य मा च कश्चित्कुतो व्रजेत्।</a-v><a-v>गच्छन्तु वानराः शूरा ज्ञेयं छन्नं भयं च नः॥ ७२</a-v></p>
<p id="6.4.73"><a-v>रामस्य वचनं श्रुत्वा सुग्रीवः सहलक्ष्मणः।</a-v><a-v>सेनां न्यवेशयत्तीरे सागरस्य द्रुमायुते॥ ७३</a-v></p>
<p id="6.4.74"><a-v>विरराज समीपस्थं सागरस्य तु तद्बलम्।</a-v><a-v>मधुपाण्डुजलः श्रीमान्द्वितीय इव सागरः॥ ७४</a-v></p>
<p id="6.4.75"><a-v>वेलावनमुपागम्य ततस्ते हरिपुंगवाः।</a-v><a-v>विनिविष्टाः परं पारं काङ्क्षमाणा महोदधेः॥ ७५</a-v></p>
<p id="6.4.76"><a-v>सा महार्णवमासाद्य हृष्टा वानरवाहिनी।</a-v><a-v>वायुवेगसमाधूतं पश्यमाना महार्णवम्॥ ७६</a-v></p>
<p id="6.4.77"><a-v>दूरपारमसंबाधं रक्षोगणनिषेवितम्।</a-v><a-v>पश्यन्तो वरुणावासं निषेदुर्हरियूथपाः॥ ७७</a-v></p>
<p id="6.4.78"><a-v>चण्डनक्रग्रहं घोरं क्षपादौ दिवसक्षये।</a-v><a-v>चन्द्रोदये समाधूतं प्रतिचन्द्रसमाकुलम्॥ ७८</a-v></p>
<p id="6.4.79"><a-v>चण्डानिलमहाग्राहैः कीर्णं तिमितिमिंगिलैः।</a-v><a-v>दीप्तभोगैरिवाक्रीर्णं भुजंगैर्वरुणालयम्॥ ७९</a-v></p>
<p id="6.4.80"><a-v>अवगाढं महासत्तैर्नानाशैलसमाकुलम्।</a-v><a-v>दुर्गं द्रुगममार्गं तमगाधमसुरालयम्॥ ८०</a-v></p>
<p id="6.4.81"><a-v>मकरैर्नागभोगैश्च विगाढा वातलोहिताः।</a-v><a-v>उत्पेतुश्च निपेतुश्च प्रवृद्धा जलराशयः॥ ८१</a-v></p>
<p id="6.4.82"><a-v>अग्निचूर्णमिवाविद्धं भास्कराम्बुमनोरगम्।</a-v><a-v>सुरारिविषयं घोरं पातालविषमं सदा॥ ८२</a-v></p>
<p id="6.4.83"><a-v>सागरं चाम्बरप्रख्यमम्बरं सागरोपमम्।</a-v><a-v>सागरं चाम्बरं चेति निर्विशेषमदृश्यत॥ ८३</a-v></p>
<p id="6.4.84"><a-v>संपृक्तं नभसा ह्यम्भः संपृक्तं च नभोऽम्भसा।</a-v><a-v>तादृग्रूपे स्म दृश्येते तारा रत्नसमाकुले॥ ८४</a-v></p>
<p id="6.4.85"><a-v>समुत्पतितमेघस्य वीच्चि मालाकुलस्य च।</a-v><a-v>विशेषो न द्वयोरासीत्सागरस्याम्बरस्य च॥ ८५</a-v></p>
<p id="6.4.86"><a-v>अन्योन्यैराहताः सक्ताः सस्वनुर्भीमनिःस्वनाः।</a-v><a-v>ऊर्मयः सिन्धुराजस्य महाभेर्य इवाहवे॥ ८६</a-v></p>
<p id="6.4.87"><a-v>रत्नौघजलसंनादं विषक्तमिव वायुना।</a-v><a-v>उत्पतन्तमिव क्रुद्धं यादोगणसमाकुलम्॥ ८७</a-v></p>
<p id="6.4.88"><a-v>ददृशुस्ते महात्मानो वाताहतजलाशयम्।</a-v><a-v>अनिलोद्धूतमाकाशे प्रवल्गतमिवोर्मिभिः।</a-v><a-v>भ्रान्तोर्मिजलसंनादं प्रलोलमिव सागरम्॥ ८८</a-v></p>
<p><a-v>इति श्रीरामायणे युद्धकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
