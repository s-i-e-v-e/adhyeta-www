<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/008.sxml"><a-title>वाल्मीकिरामायणम् युद्धकाण्डम् ८ सर्गः</a-title><a-meta>
<p>Unique Words: 152</p>
</a-meta><hr><a-sec><p id="6.8.1"><a-v>ततो नीलाम्बुदनिभः प्रहस्तो नाम राक्षसः।</a-v><a-v>अब्रवीत्प्राञ्जलिर्वाक्यं शूरः सेनापतिस्तदा॥ १</a-v></p>
<p id="6.8.2"><a-v>देवदानवगन्धर्वाः पिशाचपतगोरगाः।</a-v><a-v>न त्वां धर्षयितुं शक्ताः किं पुनर्वानरा रणे॥ २</a-v></p>
<p id="6.8.3"><a-v>सर्वे प्रमत्ता विश्वस्ता वञ्चिताः स्म हनूमता।</a-v><a-v>न हि मे जीवतो गच्छेज्जीवन्स वनगोचरः॥ ३</a-v></p>
<p id="6.8.4"><a-v>सर्वां सागरपर्यन्तां सशैलवनकाननाम्।</a-v><a-v>करोम्यवानरां भूमिमाज्ञापयतु मां भवान्॥ ४</a-v></p>
<p id="6.8.5"><a-v>रक्षां चैव विधास्यामि वानराद्रजनीचर।</a-v><a-v>नागमिष्यति ते दुःखं किंचिदात्मापराधजम्॥ ५</a-v></p>
<p id="6.8.6"><a-v>अब्रवीच्च सुसंक्रुद्धो दुर्मुखो नाम राक्षसः।</a-v><a-v>इदं न क्षमणीयं हि सर्वेषां नः प्रधर्षणम्॥ ६</a-v></p>
<p id="6.8.7"><a-v>अयं परिभवो भूयः पुरस्यान्तःपुरस्य च।</a-v><a-v>श्रीमतो राक्षसेन्द्रस्य वानरेन्द्रप्रधर्षणम्॥ ७</a-v></p>
<p id="6.8.8"><a-v>अस्मिन्मुहूर्ते हत्वैको निवर्तिष्यामि वानरान्।</a-v><a-v>प्रविष्टान्सागरं भीममम्बरं वा रसातलम्॥ ८</a-v></p>
<p id="6.8.9"><a-v>ततोऽब्रवीत्सुसंक्रुद्धो वज्रदंष्ट्रो महाबलः।</a-v><a-v>प्रगृह्य परिघं घोरं मांसशोणितरूपितम्॥ ९</a-v></p>
<p id="6.8.10"><a-v>किं वो हनुमता कार्यं कृपणेन तपस्विना।</a-v><a-v>रामे तिष्ठति दुर्धर्षे सुग्रीवे सहलक्ष्मणे॥ १०</a-v></p>
<p id="6.8.11"><a-v>अद्य रामं ससुग्रीवं परिघेण सलक्ष्मणम्।</a-v><a-v>आगमिष्यामि हत्वैको विक्षोभ्य हरिवाहिनीम्॥ ११</a-v></p>
<p id="6.8.12"><a-v>कौम्भकर्णिस्ततो वीरो निकुम्भो नाम वीर्यवान्।</a-v><a-v>अब्रवीत्परमकुर्द्धो रावणं लोकरावणम्॥ १२</a-v></p>
<p id="6.8.13"><a-v>सर्वे भवन्तस्तिष्ठन्तु महाराजेन संगताः।</a-v><a-v>अहमेको हनिष्यामि राघवं सहलक्ष्मणम्॥ १३</a-v></p>
<p id="6.8.14"><a-v>ततो वज्रहनुर्नाम राक्षसः पर्वतोपमः।</a-v><a-v>क्रुद्धः परिलिहन्वक्त्रं जिह्वया वाक्यमब्रवीत्॥ १४</a-v></p>
<p id="6.8.15"><a-v>स्वैरं कुर्वन्तु कार्याणि भवन्तो विगतज्वराः।</a-v><a-v>एकोऽहं भक्षयिष्यामि तान्सर्वान्हरियूथपान्॥ १५</a-v></p>
<p id="6.8.16"><a-v>स्वस्थाः क्रीडन्तु निश्चिन्ताः पिबन्तु मधुवारुणीम्।</a-v><a-v>अहमेको हनिष्यामि सुग्रीवं सहलक्ष्मणम्।</a-v><a-v>साङ्गदं च हनूमन्तं रामं च रणकुञ्जरम्॥ १६</a-v></p>
<p><a-v>इति श्रीरामायणे युद्धकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
