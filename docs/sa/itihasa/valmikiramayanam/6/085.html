<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/085.sxml"><a-title>वाल्मीकिरामायणम् युद्धकाण्डम् ८५ सर्गः</a-title><a-meta>
<p>Unique Words: 262</p>
</a-meta><hr><a-sec><p id="6.85.1"><a-v>हन्यमाने बले तूर्णमन्योन्यं ते महामृधे।</a-v><a-v>सरसीव महाघर्मे सूपक्षीणे बभूवतुः॥ १</a-v></p>
<p id="6.85.2"><a-v>स्वबलस्य विघातेन विरूपाक्षवधेन च।</a-v><a-v>बभूव द्विगुणं क्रुद्धो रावणो राक्षसाधिपः॥ २</a-v></p>
<p id="6.85.3"><a-v>प्रक्षीणं तु बलं दृष्ट्वा वध्यमानं वलीमुखैः।</a-v><a-v>बभूवास्य व्यथा युद्धे प्रेक्ष्य दैवविपर्ययम्॥ ३</a-v></p>
<p id="6.85.4"><a-v>उवाच च समीपस्थं महोदरमरिंदमम्।</a-v><a-v>अस्मिन्काले महाबाहो जयाशा त्वयि मे स्थिता॥ ४</a-v></p>
<p id="6.85.5"><a-v>जहि शत्रुचमूं वीर दर्शयाद्य पराक्रमम्।</a-v><a-v>भर्तृपिण्डस्य कालोऽयं निर्वेष्टुं साधु युध्यताम्॥ ५</a-v></p>
<p id="6.85.6"><a-v>एवमुक्तस्तथेत्युक्त्वा राक्षसेन्द्रं महोदरः।</a-v><a-v>प्रविवेशारिसेनां स पतंग इव पावकम्॥ ६</a-v></p>
<p id="6.85.7"><a-v>ततः स कदनं चक्रे वानराणां महाबलः।</a-v><a-v>भर्तृवाक्येन तेजस्वी स्वेन वीर्येण चोदितः॥ ७</a-v></p>
<p id="6.85.8"><a-v>प्रभग्नां समरे दृष्ट्वा वानराणां महाचमूम्।</a-v><a-v>अभिदुद्राव सुग्रीवो महोदरमनन्तरम्॥ ८</a-v></p>
<p id="6.85.9"><a-v>प्रगृह्य विपुलां घोरां महीधरसमां शिलाम्।</a-v><a-v>चिक्षेप च महातेजास्तद्वधाय हरीश्वरः॥ ९</a-v></p>
<p id="6.85.10"><a-v>तामापतन्तीं सहसा शिलां दृष्ट्वा महोदरः।</a-v><a-v>असंभ्रान्तस्ततो बाणैर्निर्बिभेद दुरासदाम्॥ १०</a-v></p>
<p id="6.85.11"><a-v>रक्षसा तेन बाणौघैर्निकृत्ता सा सहस्रधा।</a-v><a-v>निपपात शिला भूमौ गृध्रचक्रमिवाकुलम्॥ ११</a-v></p>
<p id="6.85.12"><a-v>तां तु भिन्नां शिलां दृष्ट्वा सुग्रीवः क्रोधमूर्छितः।</a-v><a-v>सालमुत्पाट्य चिक्षेप रक्षसे रणमूर्धनि।</a-v><a-v>शरैश्च विददारैनं शूरः परपुरंजयः॥ १२</a-v></p>
<p id="6.85.13"><a-v>स ददर्श ततः क्रुद्धः परिघं पतितं भुवि।</a-v><a-v>आविध्य तु स तं दीप्तं परिघं तस्य दर्शयन्।</a-v><a-v>परिघाग्रेण वेगेन जघानास्य हयोत्तमान्॥ १३</a-v></p>
<p id="6.85.14"><a-v>तस्माद्धतहयाद्वीरः सोऽवप्लुत्य महारथात्।</a-v><a-v>गदां जग्राह संक्रुद्धो राक्षसोऽथ महोदरः॥ १४</a-v></p>
<p id="6.85.15"><a-v>गदापरिघहस्तौ तौ युधि वीरौ समीयतुः।</a-v><a-v>नर्दन्तौ गोवृषप्रख्यौ घनाविव सविद्युतौ॥ १५</a-v></p>
<p id="6.85.16"><a-v>आजघान गदां तस्य परिघेण हरीश्वरः।</a-v><a-v>पपात स गदोद्भिन्नः परिघस्तस्य भूतले॥ १६</a-v></p>
<p id="6.85.17"><a-v>ततो जग्राह तेजस्वी सुग्रीवो वसुधातलात्।</a-v><a-v>आयसं मुसलं घोरं सर्वतो हेमभूषितम्॥ १७</a-v></p>
<p id="6.85.18"><a-v>तं समुद्यम्य चिक्षेप सोऽप्यन्यां व्याक्षिपद्गदाम्।</a-v><a-v>भिन्नावन्योन्यमासाद्य पेततुर्धरणीतले॥ १८</a-v></p>
<p id="6.85.19"><a-v>ततो भग्नप्रहरणौ मुष्टिभ्यां तौ समीयतुः।</a-v><a-v>तेजोबलसमाविष्टौ दीप्ताविव हुताशनौ॥ १९</a-v></p>
<p id="6.85.20"><a-v>जघ्नतुस्तौ तदान्योन्यं नेदतुश्च पुनः पुनः।</a-v><a-v>तलैश्चान्योन्यमाहत्य पेततुर्धरणीतले॥ २०</a-v></p>
<p id="6.85.21"><a-v>उत्पेततुस्ततस्तूर्णं जघ्नतुश्च परस्परम्।</a-v><a-v>भुजैश्चिक्षेपतुर्वीरावन्योन्यमपराजितौ॥ २१</a-v></p>
<p id="6.85.22"><a-v>आजहार तदा खड्गमदूरपरिवर्तिनम्।</a-v><a-v>राक्षसश्चर्मणा सार्धं महावेगो महोदरः॥ २२</a-v></p>
<p id="6.85.23"><a-v>तथैव च महाखड्गं चर्मणा पतितं सह।</a-v><a-v>जग्राह वानरश्रेष्ठः सुग्रीवो वेगवत्तरः॥ २३</a-v></p>
<p id="6.85.24"><a-v>तौ तु रोषपरीताङ्गौ नर्दन्तावभ्यधावताम्।</a-v><a-v>उद्यतासी रणे हृष्टौ युधि शस्त्रविशारदौ॥ २४</a-v></p>
<p id="6.85.25"><a-v>दक्षिणं मण्डलं चोभौ तौ तूर्णं संपरीयतुः।</a-v><a-v>अन्योन्यमभिसंक्रुद्धौ जये प्रणिहितावुभौ॥ २५</a-v></p>
<p id="6.85.26"><a-v>स तु शूरो महावेगो वीर्यश्लाघी महोदरः।</a-v><a-v>महाचर्मणि तं खड्गं पातयामास दुर्मतिः॥ २६</a-v></p>
<p id="6.85.27"><a-v>लग्नमुत्कर्षतः खड्गं खड्गेन कपिकुञ्जरः।</a-v><a-v>जहार सशिरस्त्राणं कुण्डलोपहितं शिरः॥ २७</a-v></p>
<p id="6.85.28"><a-v>निकृत्तशिरसस्तस्य पतितस्य महीतले।</a-v><a-v>तद्बलं राक्षसेन्द्रस्य दृष्ट्वा तत्र न तिष्ठति॥ २८</a-v></p>
<p id="6.85.29"><a-v>हत्वा तं वानरैः सार्धं ननाद मुदितो हरिः।</a-v><a-v>चुक्रोध च दशग्रीवो बभौ हृष्टश्च राघवः॥ २९</a-v></p>
<p><a-v>इति श्रीरामायणे युद्धकाण्डे पञ्चाशीतितमः सर्गः ॥ ८५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
