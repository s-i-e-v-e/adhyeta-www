<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/102.sxml"><a-title>वाल्मीकिरामायणम् युद्धकाण्डम् १०२ सर्गः</a-title><a-meta>
<p>Unique Words: 294</p>
</a-meta><hr><a-sec><p id="6.102.1"><a-v>स उवाच महाप्रज्ञमभिगम्य प्लवंगमः।</a-v><a-v>रामं वचनमर्थज्ञो वरं सर्वधनुष्मताम्॥ १</a-v></p>
<p id="6.102.2"><a-v>यन्निमित्तोऽयमारम्भः कर्मणां च फलोदयः।</a-v><a-v>तां देवीं शोकसंतप्तां मैथिलीं द्रष्टुमर्हसि॥ २</a-v></p>
<p id="6.102.3"><a-v>सा हि शोकसमाविष्टा बाष्पपर्याकुलेक्षणा।</a-v><a-v>मैथिली विजयं श्रुत्वा तव हर्षमुपागमत्॥ ३</a-v></p>
<p id="6.102.4"><a-v>पूर्वकात्प्रत्ययाच्चाहमुक्तो विश्वस्तया तया।</a-v><a-v>भर्तारं द्रष्टुमिच्छामि कृतार्थं सहलक्ष्मणम्॥ ४</a-v></p>
<p id="6.102.5"><a-v>एवमुक्तो हनुमता रामो धर्मभृतां वरः।</a-v><a-v>अगच्छत्सहसा ध्यानमासीद्बाष्पपरिप्लुतः॥ ५</a-v></p>
<p id="6.102.6"><a-v>दीर्घमुष्णं च निश्वस्य मेदिनीमवलोकयन्।</a-v><a-v>उवाच मेघसंकाशं विभीषणमुपस्थितम्॥ ६</a-v></p>
<p id="6.102.7"><a-v>दिव्याङ्गरागां वैदेहीं दिव्याभरणभूषिताम्।</a-v><a-v>इह सीतां शिरःस्नातामुपस्थापय माचिरम्॥ ७</a-v></p>
<p id="6.102.8"><a-v>एवमुक्तस्तु रामेण त्वरमाणो विभीषणः।</a-v><a-v>प्रविश्यान्तःपुरं सीतां स्त्रीभिः स्वाभिरचोदयत्॥ ८</a-v></p>
<p id="6.102.9"><a-v>दिव्याङ्गरागा वैदेही दिव्याभरणभूषिता।</a-v><a-v>यानमारोह भद्रं ते भर्ता त्वां द्रष्टुमिच्छति॥ ९</a-v></p>
<p id="6.102.10"><a-v>एवमुक्ता तु वैदेही प्रत्युवाच विभीषणम्।</a-v><a-v>अस्नाता द्रष्टुमिच्छामि भर्तारं राक्षसाधिप॥ १०</a-v></p>
<p id="6.102.11"><a-v>तस्यास्तद्वचनं श्रुत्वा प्रत्युवाच विभीषणः।</a-v><a-v>यथाह रामो भर्ता ते तत्तथा कर्तुमर्हसि॥ ११</a-v></p>
<p id="6.102.12"><a-v>तस्य तद्वचनं श्रुत्वा मैथिली भर्तृदेवता।</a-v><a-v>भर्तृभक्तिव्रता साध्वी तथेति प्रत्यभाषत॥ १२</a-v></p>
<p id="6.102.13"><a-v>ततः सीतां शिरःस्नातां युवतीभिरलंकृताम्।</a-v><a-v>महार्हाभरणोपेतां महार्हाम्बरधारिणीम्॥ १३</a-v></p>
<p id="6.102.14"><a-v>आरोप्य शिबिकां दीप्तां परार्ध्याम्बरसंवृताम्।</a-v><a-v>रक्षोभिर्बहुभिर्गुप्तामाजहार विभीषणः॥ १४</a-v></p>
<p id="6.102.15"><a-v>सोऽभिगम्य महात्मानं ज्ञात्वाभिध्यानमास्थितम्।</a-v><a-v>प्रणतश्च प्रहृष्टश्च प्राप्तां सीतां न्यवेदयत्॥ १५</a-v></p>
<p id="6.102.16"><a-v>तामागतामुपश्रुत्य रक्षोगृहचिरोषिताम्।</a-v><a-v>हर्षो दैन्यं च रोषश्च त्रयं राघवमाविशत्॥ १६</a-v></p>
<p id="6.102.17"><a-v>ततः पार्श्वगतं दृष्ट्वा सविमर्शं विचारयन्।</a-v><a-v>विभीषणमिदं वाक्यमहृष्टो राघवोऽब्रवीत्॥ १७</a-v></p>
<p id="6.102.18"><a-v>राक्षसाधिपते सौम्य नित्यं मद्विजये रत।</a-v><a-v>वैदेही संनिकर्षं मे शीघ्रं समुपगच्छतु॥ १८</a-v></p>
<p id="6.102.19"><a-v>स तद्वचनमाज्ञाय राघवस्य विभीषणः।</a-v><a-v>तूर्णमुत्सारणे यत्नं कारयामास सर्वतः॥ १९</a-v></p>
<p id="6.102.20"><a-v>कञ्चुकोष्णीषिणस्तत्र वेत्रझर्झरपाणयः।</a-v><a-v>उत्सारयन्तः पुरुषाः समन्तात्परिचक्रमुः॥ २०</a-v></p>
<p id="6.102.21"><a-v>ऋक्षाणां वानराणां च राक्षसानां च सर्वतः।</a-v><a-v>वृन्दान्युत्सार्यमाणानि दूरमुत्ससृजुस्ततः॥ २१</a-v></p>
<p id="6.102.22"><a-v>तेषामुत्सार्यमाणानां सर्वेषां ध्वनिरुत्थितः।</a-v><a-v>वायुनोद्वर्तमानस्य सागरस्येव निस्वनः॥ २२</a-v></p>
<p id="6.102.23"><a-v>उत्सार्यमाणांस्तान्दृष्ट्वा समन्ताज्जातसंभ्रमान्।</a-v><a-v>दाक्षिण्यात्तदमर्षाच्च वारयामास राघवः॥ २३</a-v></p>
<p id="6.102.24"><a-v>संरब्धश्चाब्रवीद्रामश्चक्षुषा प्रदहन्निव।</a-v><a-v>विभीषणं महाप्राज्ञं सोपालम्भमिदं वचः॥ २४</a-v></p>
<p id="6.102.25"><a-v>किमर्थं मामनादृत्य कृश्यतेऽयं त्वया जनः।</a-v><a-v>निवर्तयैनमुद्योगं जनोऽयं स्वजनो मम॥ २५</a-v></p>
<p id="6.102.26"><a-v>न गृहाणि न वस्त्राणि न प्राकारास्तिरस्क्रियाः।</a-v><a-v>नेदृशा राजसत्कारा वृत्तमावरणं स्त्रियः॥ २६</a-v></p>
<p id="6.102.27"><a-v>व्यसनेषु न कृच्छ्रेषु न युद्धे न स्वयंवरे।</a-v><a-v>न क्रतौ नो विवाहे च दर्शनं दुष्यते स्त्रियः॥ २७</a-v></p>
<p id="6.102.28"><a-v>सैषा युद्धगता चैव कृच्छ्रे महति च स्थिता।</a-v><a-v>दर्शनेऽस्या न दोषः स्यान्मत्समीपे विशेषतः॥ २८</a-v></p>
<p id="6.102.29"><a-v>तदानय समीपं मे शीघ्रमेनां विभीषण।</a-v><a-v>सीता पश्यतु मामेषा सुहृद्गणवृतं स्थितम्॥ २९</a-v></p>
<p id="6.102.30"><a-v>एवमुक्तस्तु रामेण सविमर्शो विभीषणः।</a-v><a-v>रामस्योपानयत्सीतां संनिकर्षं विनीतवत्॥ ३०</a-v></p>
<p id="6.102.31"><a-v>ततो लक्ष्मणसुग्रीवौ हनूमांश्च प्लवंगमः।</a-v><a-v>निशम्य वाक्यं रामस्य बभूवुर्व्यथिता भृशम्॥ ३१</a-v></p>
<p id="6.102.32"><a-v>कलत्रनिरपेक्षैश्च इङ्गितैरस्य दारुणैः।</a-v><a-v>अप्रीतमिव सीतायां तर्कयन्ति स्म राघवम्॥ ३२</a-v></p>
<p id="6.102.33"><a-v>लज्जया त्ववलीयन्ती स्वेषु गात्रेषु मैथिली।</a-v><a-v>विभीषणेनानुगता भर्तारं साभ्यवर्तत॥ ३३</a-v></p>
<p id="6.102.34"><a-v>सा वस्त्रसंरुद्धमुखी लज्जया जनसंसदि।</a-v><a-v>रुरोदासाद्य भर्तारमार्यपुत्रेति भाषिणी॥ ३४</a-v></p>
<p id="6.102.35"><a-v>विस्मयाच्च प्रहर्षाच्च स्नेहाच्च परिदेवता।</a-v><a-v>उदैक्षत मुखं भर्तुः सौम्यं सौम्यतरानना॥ ३५</a-v></p>
<p id="6.102.36"><a-v>अथ समपनुदन्मनःक्लमं सा सुचिरमदृष्टमुदीक्ष्य वै प्रियस्य।</a-v><a-v>वदनमुदितपूर्णचन्द्रकान्तं विमलशशाङ्कनिभानना तदासीत्॥ ३६</a-v></p>
<p><a-v>इति श्रीरामायणे युद्धकाण्डे द्व्यधिकशततमः सर्गः ॥ १०२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
