<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/113.sxml"><a-title>वाल्मीकिरामायणम् युद्धकाण्डम् ११३ सर्गः</a-title><a-meta>
<p>Unique Words: 371</p>
</a-meta><hr><a-sec><p id="6.113.1"><a-v>अयोध्यां तु समालोक्य चिन्तयामास राघवः।</a-v><a-v>चिन्तयित्वा ततो दृष्टिं वानरेषु न्यपातयत्॥ १</a-v></p>
<p id="6.113.2"><a-v>प्रियकामः प्रियं रामस्ततस्त्वरितविक्रमम्।</a-v><a-v>उवाच धीमांस्तेजस्वी हनूमन्तं प्लवंगमम्॥ २</a-v></p>
<p id="6.113.3"><a-v>अयोध्यां त्वरितो गच्छ क्षिप्रं त्वं प्लवगोत्तम।</a-v><a-v>जानीहि कच्चित्कुशली जनो नृपतिमन्दिरे॥ ३</a-v></p>
<p id="6.113.4"><a-v>शृङ्गवेरपुरं प्राप्य गुहं गहनगोचरम्।</a-v><a-v>निषादाधिपतिं ब्रूहि कुशलं वचनान्मम॥ ४</a-v></p>
<p id="6.113.5"><a-v>श्रुत्वा तु मां कुशलिनमरोगं विगतज्वरम्।</a-v><a-v>भविष्यति गुहः प्रीतः स ममात्मसमः सखा॥ ५</a-v></p>
<p id="6.113.6"><a-v>अयोध्यायाश्च ते मार्गं प्रवृत्तिं भरतस्य च।</a-v><a-v>निवेदयिष्यति प्रीतो निषादाधिपतिर्गुहः॥ ६</a-v></p>
<p id="6.113.7"><a-v>भरतस्तु त्वया वाच्यः कुशलं वचनान्मम।</a-v><a-v>सिद्धार्थं शंस मां तस्मै सभार्यं सहलक्ष्मणम्॥ ७</a-v></p>
<p id="6.113.8"><a-v>हरणं चापि वैदेह्या रावणेन बलीयसा।</a-v><a-v>सुग्रीवेण च संवादं वालिनश्च वधं रणे॥ ८</a-v></p>
<p id="6.113.9"><a-v>मैथिल्यन्वेषणं चैव यथा चाधिगता त्वया।</a-v><a-v>लङ्घयित्वा महातोयमापगापतिमव्ययम्॥ ९</a-v></p>
<p id="6.113.10"><a-v>उपयानं समुद्रस्य सागरस्य च दर्शनम्।</a-v><a-v>यथा च कारितः सेतू रावणश्च यथा हतः॥ १०</a-v></p>
<p id="6.113.11"><a-v>वरदानं महेन्द्रेण ब्रह्मणा वरुणेन च।</a-v><a-v>महादेवप्रसादाच्च पित्रा मम समागमम्॥ ११</a-v></p>
<p id="6.113.12"><a-v>जित्वा शत्रुगणान्रामः प्राप्य चानुत्तमं यशः।</a-v><a-v>उपयाति समृद्धार्थः सह मित्रैर्महाबलः॥ १२</a-v></p>
<p id="6.113.13"><a-v>एतच्छ्रुत्वा यमाकारं भजते भरतस्ततः।</a-v><a-v>स च ते वेदितव्यः स्यात्सर्वं यच्चापि मां प्रति॥ १३</a-v></p>
<p id="6.113.14"><a-v>ज्ञेयाः सर्वे च वृत्तान्ता भरतस्येङ्गितानि च।</a-v><a-v>तत्त्वेन मुखवर्णेन दृष्ट्या व्याभाषणेन च॥ १४</a-v></p>
<p id="6.113.15"><a-v>सर्वकामसमृद्धं हि हस्त्यश्वरथसंकुलम्।</a-v><a-v>पितृपैतामहं राज्यं कस्य नावर्तयेन्मनः॥ १५</a-v></p>
<p id="6.113.16"><a-v>संगत्या भरतः श्रीमान्राज्येनार्थी स्वयं भवेत्।</a-v><a-v>प्रशास्तु वसुधां सर्वामखिलां रघुनन्दनः॥ १६</a-v></p>
<p id="6.113.17"><a-v>तस्य बुद्धिं च विज्ञाय व्यवसायं च वानर।</a-v><a-v>यावन्न दूरं याताः स्मः क्षिप्रमागन्तुमर्हसि॥ १७</a-v></p>
<p id="6.113.18"><a-v>इति प्रतिसमादिष्टो हनूमान्मारुतात्मजः।</a-v><a-v>मानुषं धारयन्रूपमयोध्यां त्वरितो ययौ॥ १८</a-v></p>
<p id="6.113.19"><a-v>लङ्घयित्वा पितृपथं भुजगेन्द्रालयं शुभम्।</a-v><a-v>गङ्गायमुनयोर्भीमं संनिपातमतीत्य च॥ १९</a-v></p>
<p id="6.113.20"><a-v>शृङ्गवेरपुरं प्राप्य गुहमासाद्य वीर्यवान्।</a-v><a-v>स वाचा शुभया हृष्टो हनूमानिदमब्रवीत्॥ २०</a-v></p>
<p id="6.113.21"><a-v>सखा तु तव काकुत्स्थो रामः सत्यपराक्रमः।</a-v><a-v>ससीतः सह सौमित्रिः स त्वां कुशलमब्रवीत्॥ २१</a-v></p>
<p id="6.113.22"><a-v>पञ्चमीमद्य रजनीमुषित्वा वचनान्मुनेः।</a-v><a-v>भरद्वाजाभ्यनुज्ञातं द्रक्ष्यस्यद्यैव राघवम्॥ २२</a-v></p>
<p id="6.113.23"><a-v>एवमुक्त्वा महातेजाः संप्रहृष्टतनूरुहः।</a-v><a-v>उत्पपात महावेगो वेगवानविचारयन्॥ २३</a-v></p>
<p id="6.113.24"><a-v>सोऽपश्यद्रामतीर्थं च नदीं वालुकिनीं तथा।</a-v><a-v>गोमतीं तां च सोऽपश्यद्भीमं सालवनं तथा॥ २४</a-v></p>
<p id="6.113.25"><a-v>स गत्वा दूरमध्वानं त्वरितः कपिकुञ्जरः।</a-v><a-v>आससाद द्रुमान्फुल्लान्नन्दिग्रामसमीपजान्॥ २५</a-v></p>
<p id="6.113.26"><a-v>क्रोशमात्रे त्वयोध्यायाश्चीरकृष्णाजिनाम्बरम्।</a-v><a-v>ददर्श भरतं दीनं कृशमाश्रमवासिनम्॥ २६</a-v></p>
<p id="6.113.27"><a-v>जटिलं मलदिग्धाङ्गं भ्रातृव्यसनकर्शितम्।</a-v><a-v>फलमूलाशिनं दान्तं तापसं धर्मचारिणम्॥ २७</a-v></p>
<p id="6.113.28"><a-v>समुन्नतजटाभारं वल्कलाजिनवाससं।</a-v><a-v>नियतं भावितात्मानं ब्रह्मर्षिसमतेजसं॥ २८</a-v></p>
<p id="6.113.29"><a-v>पादुके ते पुरस्कृत्य शासन्तं वै वसुंधराम्।</a-v><a-v>चतुर्वर्ण्यस्य लोकस्य त्रातारं सर्वतो भयात्॥ २९</a-v></p>
<p id="6.113.30"><a-v>उपस्थितममात्यैश्च शुचिभिश्च पुरोहितैः।</a-v><a-v>बलमुख्यैश्च युक्तैश्च काषायाम्बरधारिभिः॥ ३०</a-v></p>
<p id="6.113.31"><a-v>न हि ते राजपुत्रं तं चीरकृष्णाजिनाम्बरम्।</a-v><a-v>परिमोक्तुं व्यवस्यन्ति पौरा वै धर्मवत्सलाः॥ ३१</a-v></p>
<p id="6.113.32"><a-v>तं धर्ममिव धर्मज्ञं देववन्तमिवापरम्।</a-v><a-v>उवाच प्राञ्जलिर्वाक्यं हनूमान्मारुतात्मजः॥ ३२</a-v></p>
<p id="6.113.33"><a-v>वसन्तं दण्डकारण्ये यं त्वं चीरजटाधरम्।</a-v><a-v>अनुशोचसि काकुत्स्थं स त्वा कुशलमब्रवीत्॥ ३३</a-v></p>
<p id="6.113.34"><a-v>प्रियमाख्यामि ते देव शोकं त्यक्ष्यसि दारुणम्।</a-v><a-v>अस्मिन्मुहूर्ते भ्रात्रा त्वं रामेण सह संगतः॥ ३४</a-v></p>
<p id="6.113.35"><a-v>निहत्य रावणं रामः प्रतिलभ्य च मैथिलीम्।</a-v><a-v>उपयाति समृद्धार्थः सह मित्रैर्महाबलैः॥ ३५</a-v></p>
<p id="6.113.36"><a-v>लक्ष्मणश्च महातेजा वैदेही च यशस्विनी।</a-v><a-v>सीता समग्रा रामेण महेन्द्रेण शची यथा॥ ३६</a-v></p>
<p id="6.113.37"><a-v>एवमुक्तो हनुमता भरतः कैकयीसुतः।</a-v><a-v>पपात सहसा हृष्टो हर्षान्मोहं जगाम ह॥ ३७</a-v></p>
<p id="6.113.38"><a-v>ततो मुहूर्तादुत्थाय प्रत्याश्वस्य च राघवः।</a-v><a-v>हनूमन्तमुवाचेदं भरतः प्रियवादिनम्॥ ३८</a-v></p>
<p id="6.113.39"><a-v>अशोकजैः प्रीतिमयैः कपिमालिङ्ग्य संभ्रमात्।</a-v><a-v>सिषेच भरतः श्रीमान्विपुलैरश्रुबिन्दुभिः॥ ३९</a-v></p>
<p id="6.113.40"><a-v>देवो वा मानुषो वा त्वमनुक्रोशादिहागतः।</a-v><a-v>प्रियाख्यानस्य ते सौम्य ददामि ब्रुवतः प्रियम्॥ ४०</a-v></p>
<p id="6.113.41"><a-v>गवां शतसहस्रं च ग्रामाणां च शतं परम्।</a-v><a-v>सकुण्डलाः शुभाचारा भार्याः कन्याश्च षोडश॥ ४१</a-v></p>
<p id="6.113.42"><a-v>हेमवर्णाः सुनासोरूः शशिसौम्याननाः स्त्रियः।</a-v><a-v>सर्वाभरणसंपन्ना संपन्नाः कुलजातिभिः॥ ४२</a-v></p>
<p id="6.113.43"><a-v>निशम्य रामागमनं नृपात्मजः</a-v><a-v>कपिप्रवीरस्य तदाद्भुतोपमम्।</a-v><a-v>प्रहर्षितो रामदिदृक्षयाभव</a-v><a-v>त्पुनश्च हर्षादिदमब्रवीद्वचः॥ ४३</a-v></p>
<p><a-v>इति श्रीरामायणे युद्धकाण्डे त्रयोदशाधिकशततमः सर्गः ॥ ११३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
