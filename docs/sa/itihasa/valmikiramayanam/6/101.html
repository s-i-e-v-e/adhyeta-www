<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/101.sxml"><a-title>वाल्मीकिरामायणम् युद्धकाण्डम् १०१ सर्गः</a-title><a-meta>
<p>Unique Words: 366</p>
</a-meta><hr><a-sec><p id="6.101.1"><a-v>इति प्रतिसमादिष्टो हनूमान्मारुतात्मजः।</a-v><a-v>प्रविवेश पुरीं लङ्कां पूज्यमानो निशाचरैः॥ १</a-v></p>
<p id="6.101.2"><a-v>प्रविश्य तु महातेजा रावणस्य निवेशनम्।</a-v><a-v>ददर्श शशिना हीनां सातङ्कामिव रोहिणीम्॥ २</a-v></p>
<p id="6.101.3"><a-v>निभृतः प्रणतः प्रह्वः सोऽभिगम्याभिवाद्य च।</a-v><a-v>रामस्य वचनं सर्वमाख्यातुमुपचक्रमे॥ ३</a-v></p>
<p id="6.101.4"><a-v>वैदेहि कुशली रामः ससुग्रीवः सलक्ष्मणः।</a-v><a-v>कुशलं चाह सिद्धार्थो हतशत्रुररिंदमः॥ ४</a-v></p>
<p id="6.101.5"><a-v>विभीषणसहायेन रामेण हरिभिः सह।</a-v><a-v>निहतो रावणो देवि लक्ष्मणस्य नयेन च॥ ५</a-v></p>
<p id="6.101.6"><a-v>पृष्ट्वा च कुशलं रामो वीरस्त्वां रघुनन्दनः।</a-v><a-v>अब्रवीत्परमप्रीतः कृतार्थेनान्तरात्मना॥ ६</a-v></p>
<p id="6.101.7"><a-v>प्रियमाख्यामि ते देवि त्वां तु भूयः सभाजये।</a-v><a-v>दिष्ट्या जीवसि धर्मज्ञे जयेन मम संयुगे॥ ७</a-v></p>
<p id="6.101.8"><a-v>लब्धो नो विजयः सीते स्वस्था भव गतव्यथा।</a-v><a-v>रावणः स हतः शत्रुर्लङ्का चेयं वशे स्थिता॥ ८</a-v></p>
<p id="6.101.9"><a-v>मया ह्यलब्धनिद्रेण धृतेन तव निर्जये।</a-v><a-v>प्रतिज्ञैषा विनिस्तीर्णा बद्ध्वा सेतुं महोदधौ॥ ९</a-v></p>
<p id="6.101.10"><a-v>संभ्रमश्च न कर्तव्यो वर्तन्त्या रावणालये।</a-v><a-v>विभीषणविधेयं हि लङ्कैश्वर्यमिदं कृतम्॥ १०</a-v></p>
<p id="6.101.11"><a-v>तदाश्वसिहि विश्वस्ता स्वगृहे परिवर्तसे।</a-v><a-v>अयं चाभ्येति संहृष्टस्त्वद्दर्शनसमुत्सुकः॥ ११</a-v></p>
<p id="6.101.12"><a-v>एवमुक्ता समुत्पत्य सीता शशिनिभानना।</a-v><a-v>प्रहर्षेणावरुद्धा सा व्याजहार न किंचन॥ १२</a-v></p>
<p id="6.101.13"><a-v>अब्रवीच्च हरिश्रेष्ठः सीतामप्रतिजल्पतीम्।</a-v><a-v>किं त्वं चिन्तयसे देवि किं च मां नाभिभाषसे॥ १३</a-v></p>
<p id="6.101.14"><a-v>एवमुक्ता हनुमता सीता धर्मे व्यवस्थिता।</a-v><a-v>अब्रवीत्परमप्रीता हर्षगद्गदया गिरा॥ १४</a-v></p>
<p id="6.101.15"><a-v>प्रियमेतदुपश्रुत्य भर्तुर्विजयसंश्रितम्।</a-v><a-v>प्रहर्षवशमापन्ना निर्वाक्यास्मि क्षणान्तरम्॥ १५</a-v></p>
<p id="6.101.16"><a-v>न हि पश्यामि सदृशं चिन्तयन्ती प्लवंगम।</a-v><a-v>मत्प्रियाख्यानकस्येह तव प्रत्यभिनन्दनम्॥ १६</a-v></p>
<p id="6.101.17"><a-v>न च पश्यामि तत्सौम्य पृथिव्यामपि वानर।</a-v><a-v>सदृशं मत्प्रियाख्याने तव दातुं भवेत्समम्॥ १७</a-v></p>
<p id="6.101.18"><a-v>हिरण्यं वा सुवर्णं वा रत्नानि विविधानि च।</a-v><a-v>राज्यं वा त्रिषु लोकेषु नैतदर्हति भाषितुम्॥ १८</a-v></p>
<p id="6.101.19"><a-v>एवमुक्तस्तु वैदेह्या प्रत्युवाच प्लवंगमः।</a-v><a-v>प्रगृहीताञ्जलिर्वाक्यं सीतायाः प्रमुखे स्थितः॥ १९</a-v></p>
<p id="6.101.20"><a-v>भर्तुः प्रियहिते युक्ते भर्तुर्विजयकाङ्क्षिणि।</a-v><a-v>स्निग्धमेवंविधं वाक्यं त्वमेवार्हसि भाषितुम्॥ २०</a-v></p>
<p id="6.101.21"><a-v>तवैतद्वचनं सौम्ये सारवत्स्निग्धमेव च।</a-v><a-v>रत्नौघाद्विविधाच्चापि देवराज्याद्विशिष्यते॥ २१</a-v></p>
<p id="6.101.22"><a-v>अर्थतश्च मया प्राप्ता देवराज्यादयो गुणाः।</a-v><a-v>हतशत्रुं विजयिनं रामं पश्यामि यत्स्थितम्॥ २२</a-v></p>
<p id="6.101.23"><a-v>इमास्तु खलु राक्षस्यो यदि त्वमनुमन्यसे।</a-v><a-v>हन्तुमिच्छाम्यहं सर्वा याभिस्त्वं तर्जिता पुरा॥ २३</a-v></p>
<p id="6.101.24"><a-v>क्लिश्यन्तीं पतिदेवां त्वामशोकवनिकां गताम्।</a-v><a-v>घोररूपसमाचाराः क्रूराः क्रूरतरेक्षणाः॥ २४</a-v></p>
<p id="6.101.25"><a-v>राक्षस्यो दारुणकथा वरमेतं प्रयच्छ मे।</a-v><a-v>इच्छामि विविधैर्घातैर्हन्तुमेताः सुदारुणाः॥ २५</a-v></p>
<p id="6.101.26"><a-v>मुष्टिभिः पाणिभिश्चैव चरणैश्चैव शोभने।</a-v><a-v>घोरैर्जानुप्रहारैश्च दशनानां च पातनैः॥ २६</a-v></p>
<p id="6.101.27"><a-v>भक्षणैः कर्णनासानां केशानां लुञ्चनैस्तथा।</a-v><a-v>भृशं शुष्कमुखीभिश्च दारुणैर्लङ्घनैर्हतैः॥ २७</a-v></p>
<p id="6.101.28"><a-v>एवंप्रकारैर्बहुभिर्विप्रकारैर्यशस्विनि।</a-v><a-v>हन्तुमिच्छाम्यहं देवि तवेमाः कृतकिल्बिषाः॥ २८</a-v></p>
<p id="6.101.29"><a-v>एवमुक्ता महुमता वैदेही जनकात्मजा।</a-v><a-v>उवाच धर्मसहितं हनूमन्तं यशस्विनी॥ २९</a-v></p>
<p id="6.101.30"><a-v>राजसंश्रयवश्यानां कुर्वतीनां पराज्ञया।</a-v><a-v>विधेयानां च दासीनां कः कुप्येद्वानरोत्तम॥ ३०</a-v></p>
<p id="6.101.31"><a-v>भाग्यवैषम्ययोगेन पुरा दुश्चरितेन च।</a-v><a-v>मयैतत्प्राप्यते सर्वं स्वकृतं ह्युपभुज्यते॥ ३१</a-v></p>
<p id="6.101.32"><a-v>प्राप्तव्यं तु दशायोगान्मयैतदिति निश्चितम्।</a-v><a-v>दासीनां रावणस्याहं मर्षयामीह दुर्बला॥ ३२</a-v></p>
<p id="6.101.33"><a-v>आज्ञप्ता रावणेनैता राक्षस्यो मामतर्जयन्।</a-v><a-v>हते तस्मिन्न कुर्युर्हि तर्जनं वानरोत्तम॥ ३३</a-v></p>
<p id="6.101.34"><a-v>अयं व्याघ्रसमीपे तु पुराणो धर्मसंहितः।</a-v><a-v>ऋक्षेण गीतः श्लोको मे तं निबोध प्लवंगम॥ ३४</a-v></p>
<p id="6.101.35"><a-v>न परः पापमादत्ते परेषां पापकर्मणाम्।</a-v><a-v>समयो रक्षितव्यस्तु सन्तश्चारित्रभूषणाः॥ ३५</a-v></p>
<p id="6.101.36"><a-v>पापानां वा शुभानां वा वधार्हाणां प्लवंगम।</a-v><a-v>कार्यं कारुण्यमार्येण न कश्चिन्नापराध्यति॥ ३६</a-v></p>
<p id="6.101.37"><a-v>लोकहिंसाविहाराणां रक्षसां कामरूपिणम्।</a-v><a-v>कुर्वतामपि पापानि नैव कार्यमशोभनम्॥ ३७</a-v></p>
<p id="6.101.38"><a-v>एवमुक्तस्तु हनुमान्सीतया वाक्यकोविदः।</a-v><a-v>प्रत्युवाच ततः सीतां रामपत्नीं यशस्विनीम्॥ ३८</a-v></p>
<p id="6.101.39"><a-v>युक्ता रामस्य भवती धर्मपत्नी यशस्विनी।</a-v><a-v>प्रतिसंदिश मां देवि गमिष्ये यत्र राघवः॥ ३९</a-v></p>
<p id="6.101.40"><a-v>एवमुक्ता हनुमता वैदेही जनकात्मजा।</a-v><a-v>अब्रवीद्द्रष्टुमिच्छामि भर्तारं वानरोत्तम॥ ४०</a-v></p>
<p id="6.101.41"><a-v>तस्यास्तद्वचनं श्रुत्वा हनुमान्पवनात्मजः।</a-v><a-v>हर्षयन्मैथिलीं वाक्यमुवाचेदं महाद्युतिः॥ ४१</a-v></p>
<p id="6.101.42"><a-v>पूर्णचन्द्राननं रामं द्रक्ष्यस्यार्ये सलक्ष्मणम्।</a-v><a-v>स्थिरमित्रं हतामित्रं शचीव त्रिदशेश्वरम्॥ ४२</a-v></p>
<p id="6.101.43"><a-v>तामेवमुक्त्वा राजन्तीं सीतां साक्षादिव श्रियम्।</a-v><a-v>आजगाम महावेगो हनूमान्यत्र राघवः॥ ४३</a-v></p>
<p><a-v>इति श्रीरामायणे युद्धकाण्डे एकोत्तरशततमः सर्गः ॥ १०१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
