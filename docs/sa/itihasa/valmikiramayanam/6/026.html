<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/026.sxml"><a-title>वाल्मीकिरामायणम् युद्धकाण्डम् २६ सर्गः</a-title><a-meta>
<p>Unique Words: 320</p>
</a-meta><hr><a-sec><p id="6.26.1"><a-v>तेन शङ्खविमिश्रेण भेरीशब्देन राघवः।</a-v><a-v>उपयतो महाबाहू रामः परपुरंजयः॥ १</a-v></p>
<p id="6.26.2"><a-v>तं निनादं निशम्याथ रावणो राक्षसेश्वरः।</a-v><a-v>मुहूर्तं ध्यानमास्थाय सचिवानभ्युदैक्षत॥ २</a-v></p>
<p id="6.26.3"><a-v>अथ तान्सचिवांस्तत्र सर्वानाभाष्य रावणः।</a-v><a-v>सभां संनादयन्सर्वामित्युवाच महाबलः॥ ३</a-v></p>
<p id="6.26.4"><a-v>तरणं सागरस्यापि विक्रमं बलसंचयम्।</a-v><a-v>यदुक्तवन्तो रामस्य भवन्तस्तन्मया श्रुतम्।</a-v><a-v>भवतश्चाप्यहं वेद्मि युद्धे सत्यपराक्रमान्॥ ४</a-v></p>
<p id="6.26.5"><a-v>ततस्तु सुमहाप्राज्ञो माल्यवान्नाम राक्षसः।</a-v><a-v>रावणस्य वचः श्रुत्वा मातुः पैतामहोऽब्रवीत्॥ ५</a-v></p>
<p id="6.26.6"><a-v>विद्यास्वभिविनीतो यो राजा राजन्नयानुगः।</a-v><a-v>स शास्ति चिरमैश्वर्यमरींश्च कुरुते वशे॥ ६</a-v></p>
<p id="6.26.7"><a-v>संदधानो हि कालेन विगृह्णंश्चारिभिः सह।</a-v><a-v>स्वपक्षवर्धनं कुर्वन्महदैश्वर्यमश्नुते॥ ७</a-v></p>
<p id="6.26.8"><a-v>हीयमानेन कर्तव्यो राज्ञा संधिः समेन च।</a-v><a-v>न शत्रुमवमन्येत ज्यायान्कुर्वीत विग्रहम्॥ ८</a-v></p>
<p id="6.26.9"><a-v>तन्मह्यं रोचते संधिः सह रामेण रावण।</a-v><a-v>यदर्थमभियुक्ताः स्म सीता तस्मै प्रदीयताम्॥ ९</a-v></p>
<p id="6.26.10"><a-v>तस्य देवर्षयः सर्वे गन्धर्वाश्च जयैषिणः।</a-v><a-v>विरोधं मा गमस्तेन संधिस्ते तेन रोचताम्॥ १०</a-v></p>
<p id="6.26.11"><a-v>असृजद्भगवान्पक्षौ द्वावेव हि पितामहः।</a-v><a-v>सुराणामसुराणां च धर्माधर्मौ तदाश्रयौ॥ ११</a-v></p>
<p id="6.26.12"><a-v>धर्मो हि श्रूयते पक्षः सुराणां च महात्मनाम्।</a-v><a-v>अधर्मो रक्षसं पक्षो ह्यसुराणां च रावण॥ १२</a-v></p>
<p id="6.26.13"><a-v>धर्मो वै ग्रसतेऽधर्मं ततः कृतमभूद्युगम्।</a-v><a-v>अधर्मो ग्रसते धर्मं ततस्तिष्यः प्रवर्तते॥ १३</a-v></p>
<p id="6.26.14"><a-v>तत्त्वया चरता लोकान्धर्मो विनिहतो महान्।</a-v><a-v>अधर्मः प्रगृहीतश्च तेनास्मद्बलिनः परे॥ १४</a-v></p>
<p id="6.26.15"><a-v>स प्रमादाद्विवृद्धस्तेऽधर्मोऽहिर्ग्रसते हि नः।</a-v><a-v>विवर्धयति पक्षं च सुराणां सुरभावनः॥ १५</a-v></p>
<p id="6.26.16"><a-v>विषयेषु प्रसक्तेन यत्किंचित्कारिणा त्वया।</a-v><a-v>ऋषीणामग्निकल्पानामुद्वेगो जनितो महान्।</a-v><a-v>तेषां प्रभावो दुर्धर्षः प्रदीप्त इव पावकः॥ १६</a-v></p>
<p id="6.26.17"><a-v>तपसा भावितात्मानो धर्मस्यानुग्रहे रताः।</a-v><a-v>मुख्यैर्यज्ञैर्यजन्त्येते नित्यं तैस्तैर्द्विजातयः॥ १७</a-v></p>
<p id="6.26.18"><a-v>जुह्वत्यग्नींश्च विधिवद्वेदांश्चोच्चैरधीयते।</a-v><a-v>अभिभूय च रक्षांसि ब्रह्मघोषानुदैरयन्।</a-v><a-v>दिशो विप्रद्रुताः सर्वे स्तनयित्नुरिवोष्णगे॥ १८</a-v></p>
<p id="6.26.19"><a-v>ऋषीणामग्निकल्पानामग्निहोत्रसमुत्थितः।</a-v><a-v>आदत्ते रक्षसां तेजो धूमो व्याप्य दिशो दश॥ १९</a-v></p>
<p id="6.26.20"><a-v>तेषु तेषु च देशेषु पुण्येषु च दृढव्रतैः।</a-v><a-v>चर्यमाणं तपस्तीव्रं संतापयति राक्षसान्॥ २०</a-v></p>
<p id="6.26.21"><a-v>उत्पातान्विविधान्दृष्ट्वा घोरान्बहुविधांस्तथा।</a-v><a-v>विनाशमनुपश्यामि सर्वेषां रक्षसामहम्॥ २१</a-v></p>
<p id="6.26.22"><a-v>खराभिस्तनिता घोरा मेघाः प्रतिभयंकरः।</a-v><a-v>शोणितेनाभिवर्षन्ति लङ्कामुष्णेन सर्वतः॥ २२</a-v></p>
<p id="6.26.23"><a-v>रुदतां वाहनानां च प्रपतन्त्यस्रबिन्दवः।</a-v><a-v>ध्वजा ध्वस्ता विवर्णाश्च न प्रभान्ति यथापुरम्॥ २३</a-v></p>
<p id="6.26.24"><a-v>व्याला गोमायवो गृध्रा वाशन्ति च सुभैरवम्।</a-v><a-v>प्रविश्य लङ्कामनिशं समवायांश्च कुर्वते॥ २४</a-v></p>
<p id="6.26.25"><a-v>कालिकाः पाण्डुरैर्दन्तैः प्रहसन्त्यग्रतः स्थिताः।</a-v><a-v>स्त्रियः स्वप्नेषु मुष्णन्त्यो गृहाणि प्रतिभाष्य च॥ २५</a-v></p>
<p id="6.26.26"><a-v>गृहाणां बलिकर्माणि श्वानः पर्युपभुञ्जते।</a-v><a-v>खरा गोषु प्रजायन्ते मूषिका नकुलैः सह॥ २६</a-v></p>
<p id="6.26.27"><a-v>मार्जारा द्वीपिभिः सार्धं सूकराः शुनकैः सह।</a-v><a-v>किंनरा राक्षसैश्चापि समेयुर्मानुषैः सह॥ २७</a-v></p>
<p id="6.26.28"><a-v>पाण्डुरा रक्तपादाश्च विहगाः कालचोदिताः।</a-v><a-v>राक्षसानां विनाशाय कपोता विचरन्ति च॥ २८</a-v></p>
<p id="6.26.29"><a-v>चीकी कूचीति वाशन्त्यः शारिका वेश्मसु स्थिताः।</a-v><a-v>पतन्ति ग्रथिताश्चापि निर्जिताः कलहैषिणः॥ २९</a-v></p>
<p id="6.26.30"><a-v>करालो विकटो मुण्डः पुरुषः कृष्णपिङ्गलः।</a-v><a-v>कालो गृहाणि सर्वेषां काले कालेऽन्ववेक्षते।</a-v><a-v>एतान्यन्यानि दुष्टानि निमित्तान्युत्पतन्ति च॥ ३०</a-v></p>
<p id="6.26.31"><a-v>विष्णुं मन्यामहे रामं मानुषं देहमास्थितम्।</a-v><a-v>न हि मानुषमात्रोऽसौ राघवो दृढविक्रमः॥ ३१</a-v></p>
<p id="6.26.32"><a-v>येन बद्धः समुद्रस्य स सेतुः परमाद्भुतः।</a-v><a-v>कुरुष्व नरराजेन संधिं रामेण रावण॥ ३२</a-v></p>
<p id="6.26.33"><a-v>इदं वचस्तत्र निगद्य माल्यव न्परीक्ष्य रक्षोऽधिपतेर्मनः पुनः।</a-v><a-v>अनुत्तमेषूत्तमपौरुषो बली बभूव तूष्णीं समवेक्ष्य रावणम्॥ ३३</a-v></p>
<p><a-v>इति श्रीरामायणे युद्धकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
