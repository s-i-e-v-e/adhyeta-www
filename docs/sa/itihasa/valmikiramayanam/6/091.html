<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/091.sxml"><a-title>वाल्मीकिरामायणम् युद्धकाण्डम् ९१ सर्गः</a-title><a-meta>
<p>Unique Words: 259</p>
</a-meta><hr><a-sec><p id="6.91.1"><a-v>तस्य क्रुद्धस्य वदनं दृष्ट्वा रामस्य धीमतः।</a-v><a-v>सर्वभूतानि वित्रेषुः प्राकम्पत च मेदिनी॥ १</a-v></p>
<p id="6.91.2"><a-v>सिंहशार्दूलवाञ्शैलः संचचालाचलद्रुमः।</a-v><a-v>बभूव चापि क्षुभितः समुद्रः सरितां पतिः॥ २</a-v></p>
<p id="6.91.3"><a-v>खगाश्च खरनिर्घोषा गगने परुषस्वनाः।</a-v><a-v>औत्पातिका विनर्दन्तः समन्तात्परिचक्रमुः॥ ३</a-v></p>
<p id="6.91.4"><a-v>रामं दृष्ट्वा सुसंक्रुद्धमुत्पातांश्च सुदारुणान्।</a-v><a-v>वित्रेषुः सर्वभूतानि रावणस्याविशद्भयम्॥ ४</a-v></p>
<p id="6.91.5"><a-v>विमानस्थास्तदा देवा गन्धर्वाश्च महोरगाः।</a-v><a-v>ऋषिदानवदैत्याश्च गरुत्मन्तश्च खेचराः॥ ५</a-v></p>
<p id="6.91.6"><a-v>ददृशुस्ते तदा युद्धं लोकसंवर्तसंस्थितम्।</a-v><a-v>नानाप्रहरणैर्भीमैः शूरयोः संप्रयुध्यतोः॥ ६</a-v></p>
<p id="6.91.7"><a-v>ऊचुः सुरासुराः सर्वे तदा विग्रहमागताः।</a-v><a-v>प्रेक्षमाणा महायुद्धं वाक्यं भक्त्या प्रहृष्टवत्॥ ७</a-v></p>
<p id="6.91.8"><a-v>दशग्रीवं जयेत्याहुरसुराः समवस्थिताः।</a-v><a-v>देवा राममथोचुस्ते त्वं जयेति पुनः पुनः॥ ८</a-v></p>
<p id="6.91.9"><a-v>एतस्मिन्नन्तरे क्रोधाद्राघवस्य स रावणः।</a-v><a-v>प्रहर्तुकामो दुष्टात्मा स्पृशन्प्रहरणं महत्॥ ९</a-v></p>
<p id="6.91.10"><a-v>वज्रसारं महानादं सर्वशत्रुनिबर्हणम्।</a-v><a-v>शैलशृङ्गनिभैः कूटैश्चितं दृष्टिभयावहम्॥ १०</a-v></p>
<p id="6.91.11"><a-v>सधूममिव तीक्ष्णाग्रं युगान्ताग्निचयोपमम्।</a-v><a-v>अतिरौद्रमनासाद्यं कालेनापि दुरासदम्॥ ११</a-v></p>
<p id="6.91.12"><a-v>त्रासनं सर्वभूतानां दारणं भेदनं तथा।</a-v><a-v>प्रदीप्त इव रोषेण शूलं जग्राह रावणः॥ १२</a-v></p>
<p id="6.91.13"><a-v>तच्छूलं परमक्रुद्धो मध्ये जग्राह वीर्यवान्।</a-v><a-v>अनेकैः समरे शूरै राक्षसैः परिवारितः॥ १३</a-v></p>
<p id="6.91.14"><a-v>समुद्यम्य महाकायो ननाद युधि भैरवम्।</a-v><a-v>संरक्तनयनो रोषात्स्वसैन्यमभिहर्षयन्॥ १४</a-v></p>
<p id="6.91.15"><a-v>पृथिवीं चान्तरिक्षं च दिशश्च प्रदिशस्तथा।</a-v><a-v>प्राकम्पयत्तदा शब्दो राक्षसेन्द्रस्य दारुणः॥ १५</a-v></p>
<p id="6.91.16"><a-v>अतिनादस्य नादेन तेन तस्य दुरात्मनः।</a-v><a-v>सर्वभूतानि वित्रेषुः सागरश्च प्रचुक्षुभे॥ १६</a-v></p>
<p id="6.91.17"><a-v>स गृहीत्वा महावीर्यः शूलं तद्रावणो महत्।</a-v><a-v>विनद्य सुमहानादं रामं परुषमब्रवीत्॥ १७</a-v></p>
<p id="6.91.18"><a-v>शूलोऽयं वज्रसारस्ते राम रोषान्मयोद्यतः।</a-v><a-v>तव भ्रातृसहायस्य सद्यः प्राणान्हरिष्यति॥ १८</a-v></p>
<p id="6.91.19"><a-v>रक्षसामद्य शूराणां निहतानां चमूमुखे।</a-v><a-v>त्वां निहत्य रणश्लाघिन्करोमि तरसा समम्॥ १९</a-v></p>
<p id="6.91.20"><a-v>तिष्ठेदानीं निहन्मि त्वामेष शूलेन राघव।</a-v><a-v>एवमुक्त्वा स चिक्षेप तच्छूलं राक्षसाधिपः॥ २०</a-v></p>
<p id="6.91.21"><a-v>आपतन्तं शरौघेण वारयामास राघवः।</a-v><a-v>उत्पतन्तं युगान्ताग्निं जलौघैरिव वासवः॥ २१</a-v></p>
<p id="6.91.22"><a-v>निर्ददाह स तान्बाणान्रामकार्मुकनिःसृतान्।</a-v><a-v>रावणस्य महाशूलः पतंगानिव पावकः॥ २२</a-v></p>
<p id="6.91.23"><a-v>तान्दृष्ट्वा भस्मसाद्भूताञ्शूलसंस्पर्शचूर्णितान्।</a-v><a-v>सायकानन्तरिक्षस्थान्राघवः क्रोधमाहरत्॥ २३</a-v></p>
<p id="6.91.24"><a-v>स तां मातलिनानीतां शक्तिं वासवनिर्मिताम्।</a-v><a-v>जग्राह परमक्रुद्धो राघवो रघुनन्दनः॥ २४</a-v></p>
<p id="6.91.25"><a-v>सा तोलिता बलवता शक्तिर्घण्टाकृतस्वना।</a-v><a-v>नभः प्रज्वालयामास युगान्तोल्केव सप्रभा॥ २५</a-v></p>
<p id="6.91.26"><a-v>सा क्षिप्ता राक्षसेन्द्रस्य तस्मिञ्शूले पपात ह।</a-v><a-v>भिन्नः शक्त्या महाञ्शूलो निपपात गतद्युतिः॥ २६</a-v></p>
<p id="6.91.27"><a-v>निर्बिभेद ततो बाणैर्हयानस्य महाजवान्।</a-v><a-v>रामस्तीक्ष्णैर्महावेगैर्वज्रकल्पैः शितैः शरैः॥ २७</a-v></p>
<p id="6.91.28"><a-v>निर्बिभेदोरसि तदा रावणं निशितैः शरैः।</a-v><a-v>राघवः परमायत्तो ललाटे पत्रिभिस्त्रिभिः॥ २८</a-v></p>
<p id="6.91.29"><a-v>स शरैर्भिन्नसर्वाङ्गो गात्रप्रस्रुतशोणितः।</a-v><a-v>राक्षसेन्द्रः समूहस्थः फुल्लाशोक इवाबभौ॥ २९</a-v></p>
<p id="6.91.30"><a-v>स रामबाणैरतिविद्धगात्रो</a-v><a-v>निशाचरेन्द्रः क्षतजार्द्रगात्रः।</a-v><a-v>जगाम खेदं च समाजमध्ये</a-v><a-v>क्रोधं च चक्रे सुभृशं तदानीम्॥ ३०</a-v></p>
<p><a-v>इति श्रीरामायणे युद्धकाण्डे एकनवतितमः सर्गः ॥ ९१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
