<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/079.sxml"><a-title>वाल्मीकिरामायणम् युद्धकाण्डम् ७९ सर्गः</a-title><a-meta>
<p>Unique Words: 192</p>
</a-meta><hr><a-sec><p id="6.79.1"><a-v>रुधिरक्लिन्नगात्रस्तु लक्ष्मणः शुभलक्षणः।</a-v><a-v>बभूव हृष्टस्तं हत्वा शक्रजेतारमाहवे॥ १</a-v></p>
<p id="6.79.2"><a-v>ततः स जाम्बवन्तं च हनूमन्तं च वीर्यवान्।</a-v><a-v>संनिवर्त्य महातेजास्तांश्च सर्वान्वनौकसः॥ २</a-v></p>
<p id="6.79.3"><a-v>आजगाम ततः शीघ्रं यत्र सुग्रीवराघवौ।</a-v><a-v>विभीषणमवष्टभ्य हनूमन्तं च लक्ष्मणः॥ ३</a-v></p>
<p id="6.79.4"><a-v>ततो राममभिक्रम्य सौमित्रिरभिवाद्य च।</a-v><a-v>तस्थौ भ्रातृसमीपस्थः शक्रस्येन्द्रानुजो यथा।</a-v><a-v>आचचक्षे तदा वीरो घोरमिन्द्रजितो वधम्॥ ४</a-v></p>
<p id="6.79.5"><a-v>रावणस्तु शिरश्छिन्नं लक्ष्मणेन महात्मना।</a-v><a-v>न्यवेदयत रामाय तदा हृष्टो विभीषणः॥ ५</a-v></p>
<p id="6.79.6"><a-v>उपवेश्य तमुत्सङ्गे परिष्वज्यावपीडितम्।</a-v><a-v>मूर्ध्नि चैनमुपाघ्राय भूयः संस्पृश्य च त्वरन्।</a-v><a-v>उवाच लक्ष्मणं वाक्यमाश्वास्य पुरुषर्षभः॥ ६</a-v></p>
<p id="6.79.7"><a-v>कृतं परमकल्याणं कर्म दुष्करकारिणा।</a-v><a-v>निरमित्रः कृतोऽस्म्यद्य निर्यास्यति हि रावणः।</a-v><a-v>बलव्यूहेन महता श्रुत्वा पुत्रं निपातितम्॥ ७</a-v></p>
<p id="6.79.8"><a-v>तं पुत्रवधसंतप्तं निर्यान्तं राक्षसाधिपम्।</a-v><a-v>बलेनावृत्य महता निहनिष्यामि दुर्जयम्॥ ८</a-v></p>
<p id="6.79.9"><a-v>त्वया लक्ष्मण नाथेन सीता च पृथिवी च मे।</a-v><a-v>न दुष्प्रापा हते त्वद्य शक्रजेतरि चाहवे॥ ९</a-v></p>
<p id="6.79.10"><a-v>स तं भ्रातरमाश्वास्य पारिष्वज्य च राघवः।</a-v><a-v>रामः सुषेणं मुदितः समाभाष्येदमब्रवीत्॥ १०</a-v></p>
<p id="6.79.11"><a-v>सशल्योऽयं महाप्राज्ञः सौमित्रिर्मित्रवत्सलः।</a-v><a-v>यथा भवति सुस्वस्थस्तथा त्वं समुपाचर।</a-v><a-v>विशल्यः क्रियतां क्षिप्रं सौमित्रिः सविभीषणः॥ ११</a-v></p>
<p id="6.79.12"><a-v>कृष वानरसैन्यानां शूराणां द्रुमयोधिनाम्।</a-v><a-v>ये चान्येऽत्र च युध्यन्तः सशल्या व्रणिनस्तथा।</a-v><a-v>तेऽपि सर्वे प्रयत्नेन क्रियन्तां सुखिनस्त्वया॥ १२</a-v></p>
<p id="6.79.13"><a-v>एवमुक्तः स रामेण महात्मा हरियूथपः।</a-v><a-v>लक्ष्मणाय ददौ नस्तः सुषेणः परमौषधम्॥ १३</a-v></p>
<p id="6.79.14"><a-v>स तस्य गन्धमाघ्राय विशल्यः समपद्यत।</a-v><a-v>तदा निर्वेदनश्चैव संरूढव्रण एव च॥ १४</a-v></p>
<p id="6.79.15"><a-v>विभीषण मुखानां च सुहृदां राघवाज्ञया।</a-v><a-v>सर्ववानरमुख्यानां चिकित्सां स तदाकरोत्॥ १५</a-v></p>
<p id="6.79.16"><a-v>ततः प्रकृतिमापन्नो हृतशल्यो गतव्यथः।</a-v><a-v>सौमित्रिर्मुदितस्तत्र क्षणेन विगतज्वरः॥ १६</a-v></p>
<p id="6.79.17"><a-v>तथैव रामः प्लवगाधिपस्तदा विभीषणश्चर्क्षपतिश्च जाम्बवान्।</a-v><a-v>अवेक्ष्य सौमित्रिमरोगमुत्थितं मुदा ससैन्यः सुचिरं जहर्षिरे॥ १७</a-v></p>
<p id="6.79.18"><a-v>अपूजयत्कर्म स लक्ष्मणस्य सुदुष्करं दाशरथिर्महात्मा।</a-v><a-v>हृष्टा बभूवुर्युधि यूथपेन्द्रा निशम्य तं शक्रजितं निपातितम्॥ १८</a-v></p>
<p><a-v>इति श्रीरामायणे युद्धकाण्डे एकोनाशीतितमः सर्गः ॥ ७९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
