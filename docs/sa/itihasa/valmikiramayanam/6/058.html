<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/058.sxml"><a-title>वाल्मीकिरामायणम् युद्धकाण्डम् ५८ सर्गः</a-title><a-meta>
<p>Unique Words: 413</p>
</a-meta><hr><a-sec><p id="6.58.1"><a-v>नरान्तकं हतं दृष्ट्वा चुक्रुशुर्नैरृतर्षभाः।</a-v><a-v>देवान्तकस्त्रिमूर्धा च पौलस्त्यश्च महोदरः॥ १</a-v></p>
<p id="6.58.2"><a-v>आरूढो मेघसंकाशं वारणेन्द्रं महोदरः।</a-v><a-v>वालिपुत्रं महावीर्यमभिदुद्राव वीर्यवान्॥ २</a-v></p>
<p id="6.58.3"><a-v>भ्रातृव्यसनसंतप्तस्तदा देवान्तको बली।</a-v><a-v>आदाय परिघं दीप्तमङ्गदं समभिद्रवत्॥ ३</a-v></p>
<p id="6.58.4"><a-v>रथमादित्यसंकाशं युक्तं परमवाजिभिः।</a-v><a-v>आस्थाय त्रिशिरा वीरो वालिपुत्रमथाभ्ययात्॥ ४</a-v></p>
<p id="6.58.5"><a-v>स त्रिभिर्देवदर्पघ्नैर्नैरृतेन्द्रैरभिद्रुतः।</a-v><a-v>वृक्षमुत्पाटयामास महाविटपमङ्गदः॥ ५</a-v></p>
<p id="6.58.6"><a-v>देवान्तकाय तं वीरश्चिक्षेप सहसाङ्गदः।</a-v><a-v>महावृक्षं महाशाखं शक्रो दीप्तमिवाशनिम्॥ ६</a-v></p>
<p id="6.58.7"><a-v>त्रिशिरास्तं प्रचिच्छेद शरैराशीविषोपमैः।</a-v><a-v>स वृक्षं कृत्तमालोक्य उत्पपात ततोऽङ्गदः॥ ७</a-v></p>
<p id="6.58.8"><a-v>स ववर्ष ततो वृक्षाञ्शिलाश्च कपिकुञ्जरः।</a-v><a-v>तान्प्रचिच्छेद संक्रुद्धस्त्रिशिरा निशितैः शरैः॥ ८</a-v></p>
<p id="6.58.9"><a-v>परिघाग्रेण तान्वृक्षान्बभञ्ज च सुरान्तकः।</a-v><a-v>त्रिशिराश्चाङ्गदं वीरमभिदुद्राव सायकैः॥ ९</a-v></p>
<p id="6.58.10"><a-v>गजेन समभिद्रुत्य वालिपुत्रं महोदरः।</a-v><a-v>जघानोरसि संक्रुद्धस्तोमरैर्वज्रसंनिभैः॥ १०</a-v></p>
<p id="6.58.11"><a-v>देवान्तकश्च संक्रुद्धः परिघेण तदाङ्गदम्।</a-v><a-v>उपगम्याभिहत्याशु व्यपचक्राम वेगवान्॥ ११</a-v></p>
<p id="6.58.12"><a-v>स त्रिभिर्नैरृतश्रेष्ठैर्युगपत्समभिद्रुतः।</a-v><a-v>न विव्यथे महातेजा वालिपुत्रः प्रतापवान्॥ १२</a-v></p>
<p id="6.58.13"><a-v>तलेन भृशमुत्पत्य जघानास्य महागजम्।</a-v><a-v>पेततुर्लोचने तस्य विननाद स वारणः॥ १३</a-v></p>
<p id="6.58.14"><a-v>विषाणं चास्य निष्कृष्य वालिपुत्रो महाबलः।</a-v><a-v>देवान्तकमभिद्रुत्य ताडयामास संयुगे॥ १४</a-v></p>
<p id="6.58.15"><a-v>स विह्वलितसर्वाङ्गो वातोद्धत इव द्रुमः।</a-v><a-v>लाक्षारससवर्णं च सुस्राव रुधिरं मुखात्॥ १५</a-v></p>
<p id="6.58.16"><a-v>अथाश्वास्य महातेजाः कृच्छ्राद्देवान्तको बली।</a-v><a-v>आविध्य परिघं घोरमाजघान तदाङ्गदम्॥ १६</a-v></p>
<p id="6.58.17"><a-v>परिघाभिहतश्चापि वानरेन्द्रात्मजस्तदा।</a-v><a-v>जानुभ्यां पतितो भूमौ पुनरेवोत्पपात ह॥ १७</a-v></p>
<p id="6.58.18"><a-v>समुत्पतन्तं त्रिशिरास्त्रिभिराशीविषोपमैः।</a-v><a-v>घोरैर्हरिपतेः पुत्रं ललाटेऽभिजघान ह॥ १८</a-v></p>
<p id="6.58.19"><a-v>ततोऽङ्गदं परिक्षिप्तं त्रिभिर्नैरृतपुंगवैः।</a-v><a-v>हनूमानपि विज्ञाय नीलश्चापि प्रतस्थतुः॥ १९</a-v></p>
<p id="6.58.20"><a-v>ततश्चिक्षेप शैलाग्रं नीलस्त्रिशिरसे तदा।</a-v><a-v>तद्रावणसुतो धीमान्बिभेद निशितैः शरैः॥ २०</a-v></p>
<p id="6.58.21"><a-v>तद्बाणशतनिर्भिन्नं विदारितशिलातलम्।</a-v><a-v>सविस्फुलिङ्गं सज्वालं निपपात गिरेः शिरः॥ २१</a-v></p>
<p id="6.58.22"><a-v>ततो जृम्भितमालोक्य हर्षाद्देवान्तकस्तदा।</a-v><a-v>परिघेणाभिदुद्राव मारुतात्मजमाहवे॥ २२</a-v></p>
<p id="6.58.23"><a-v>तमापतन्तमुत्पत्य हनूमान्मारुतात्मजः।</a-v><a-v>आजघान तदा मूर्ध्नि वज्रवेगेन मुष्टिना॥ २३</a-v></p>
<p id="6.58.24"><a-v>स मुष्टिनिष्पिष्टविकीर्णमूर्धा निर्वान्तदन्ताक्षिविलम्बिजिह्वः।</a-v><a-v>देवान्तको राक्षसराजसूनु र्गतासुरुर्व्यां सहसा पपात॥ २४</a-v></p>
<p id="6.58.25"><a-v>तस्मिन्हते राक्षसयोधमुख्ये महाबले संयति देवशत्रौ।</a-v><a-v>क्रुद्धस्त्रिमूर्धा निशिताग्रमुग्रं ववर्ष नीलोरसि बाणवर्षम्॥ २५</a-v></p>
<p id="6.58.26"><a-v>स तैः शरौघैरभिवर्ष्यमाणो विभिन्नगात्रः कपिसैन्यपालः।</a-v><a-v>नीलो बभूवाथ विसृष्टगात्रो विष्टम्भितस्तेन महाबलेन॥ २६</a-v></p>
<p id="6.58.27"><a-v>ततस्तु नीलः प्रतिलभ्य संज्ञां शैलं समुत्पाट्य सवृक्षषण्डम्।</a-v><a-v>ततः समुत्पत्य भृशोग्रवेगो महोदरं तेन जघान मूर्ध्नि॥ २७</a-v></p>
<p id="6.58.28"><a-v>ततः स शैलाभिनिपातभग्नो महोदरस्तेन सह द्विपेन।</a-v><a-v>विपोथितो भूमितले गतासुः पपात वर्जाभिहतो यथाद्रिः॥ २८</a-v></p>
<p id="6.58.29"><a-v>पितृव्यं निहतं दृष्ट्वा त्रिशिराश्चापमाददे।</a-v><a-v>हनूमन्तं च संक्रुद्धो विव्याध निशितैः शरैः॥ २९</a-v></p>
<p id="6.58.30"><a-v>हनूमांस्तु समुत्पत्य हयांस्त्रिशिरसस्तदा।</a-v><a-v>विददार नखैः क्रुद्धो गजेन्द्रं मृगराडिव॥ ३०</a-v></p>
<p id="6.58.31"><a-v>अथ शक्तिं समादाय कालरात्रिमिवान्तकः।</a-v><a-v>चिक्षेपानिलपुत्राय त्रिशिरा रावणात्मजः॥ ३१</a-v></p>
<p id="6.58.32"><a-v>दिवि क्षिप्तामिवोल्कां तां शक्तिं क्षिप्तामसंगताम्।</a-v><a-v>गृहीत्वा हरिशार्दूलो बभञ्ज च ननाद च॥ ३२</a-v></p>
<p id="6.58.33"><a-v>तां दृष्ट्वा घोरसंकाशां शक्तिं भग्नां हनूमता।</a-v><a-v>प्रहृष्टा वानरगणा विनेदुर्जलदा इव॥ ३३</a-v></p>
<p id="6.58.34"><a-v>ततः खड्गं समुद्यम्य त्रिशिरा राक्षसोत्तमः।</a-v><a-v>निचखान तदा रोषाद्वानरेन्द्रस्य वक्षसि॥ ३४</a-v></p>
<p id="6.58.35"><a-v>खड्गप्रहाराभिहतो हनूमान्मारुतात्मजः।</a-v><a-v>आजघान त्रिमूर्धानं तलेनोरसि वीर्यवान्॥ ३५</a-v></p>
<p id="6.58.36"><a-v>स तलभिहतस्तेन स्रस्तहस्ताम्बरो भुवि।</a-v><a-v>निपपात महातेजास्त्रिशिरास्त्यक्तचेतनः॥ ३६</a-v></p>
<p id="6.58.37"><a-v>स तस्य पततः खड्गं समाच्छिद्य महाकपिः।</a-v><a-v>ननाद गिरिसंकाशस्त्रासयन्सर्वनैरृतान्॥ ३७</a-v></p>
<p id="6.58.38"><a-v>अमृष्यमाणस्तं घोषमुत्पपात निशाचरः।</a-v><a-v>उत्पत्य च हनूमन्तं ताडयामास मुष्टिना॥ ३८</a-v></p>
<p id="6.58.39"><a-v>तेन मुष्टिप्रहारेण संचुकोप महाकपिः।</a-v><a-v>कुपितश्च निजग्राह किरीटे राक्षसर्षभम्॥ ३९</a-v></p>
<p id="6.58.40"><a-v>स तस्य शीर्षाण्यसिना शितेन किरीटजुष्टानि सकुण्डलानि।</a-v><a-v>क्रुद्धः प्रचिच्छेद सुतोऽनिलस्य त्वष्टुः सुतस्येव शिरांसि शक्रः॥ ४०</a-v></p>
<p id="6.58.41"><a-v>तान्यायताक्षाण्यगसंनिभानि प्रदीप्तवैश्वानरलोचनानि।</a-v><a-v>पेतुः शिरांसीन्द्ररिपोर्धरण्यां ज्योतींषि मुक्तानि यथार्कमार्गात्॥ ४१</a-v></p>
<p id="6.58.42"><a-v>तस्मिन्हते देवरिपौ त्रिशीर्षे हनूमत शक्रपराक्रमेण।</a-v><a-v>नेदुः प्लवंगाः प्रचचाल भूमी रक्षांस्यथो दुद्रुविरे समन्तात्॥ ४२</a-v></p>
<p id="6.58.43"><a-v>हतं त्रिशिरसं दृष्ट्वा तथैव च महोदरम्।</a-v><a-v>हतौ प्रेक्ष्य दुराधर्षौ देवान्तकनरान्तकौ॥ ४३</a-v></p>
<p id="6.58.44"><a-v>चुकोप परमामर्षी महापार्श्वो महाबलः।</a-v><a-v>जग्राहार्चिष्मतीं चापि गदां सर्वायसीं शुभाम्॥ ४४</a-v></p>
<p id="6.58.45"><a-v>हेमपट्टपरिक्षिप्तां मांसशोणितलेपनाम्।</a-v><a-v>विराजमानां वपुषा शत्रुशोणितरञ्जिताम्॥ ४५</a-v></p>
<p id="6.58.46"><a-v>तेजसा संप्रदीप्ताग्रां रक्तमाल्यविभूषिताम्।</a-v><a-v>ऐरावतमहापद्मसार्वभौम भयावहाम्॥ ४६</a-v></p>
<p id="6.58.47"><a-v>गदामादाय संक्रुद्धो महापार्श्वो महाबलः।</a-v><a-v>हरीन्समभिदुद्राव युगान्ताग्निरिव ज्वलन्॥ ४७</a-v></p>
<p id="6.58.48"><a-v>अथर्षयः समुत्पत्य वानरो रवणानुजम्।</a-v><a-v>महापार्श्वमुपागम्य तस्थौ तस्याग्रतो बली॥ ४८</a-v></p>
<p id="6.58.49"><a-v>तं पुरस्तात्स्थितं दृष्ट्वा वानरं पर्वतोपमम्।</a-v><a-v>आजघानोरसि क्रुद्धो गदया वज्रकल्पया॥ ४९</a-v></p>
<p id="6.58.50"><a-v>स तयाभिहतस्तेन गदया वानरर्षभः।</a-v><a-v>भिन्नवक्षाः समाधूतः सुस्राव रुधिरं बहु॥ ५०</a-v></p>
<p id="6.58.51"><a-v>स संप्राप्य चिरात्संज्ञामृषभो वानरर्षभः।</a-v><a-v>क्रुद्धो विस्फुरमाणौष्ठो महापार्श्वमुदैक्षत॥ ५१</a-v></p>
<p id="6.58.52"><a-v>तां गृहीत्वा गदां भीमामाविध्य च पुनः पुनः।</a-v><a-v>मत्तानीकं महापार्श्वं जघान रणमूर्धनि॥ ५२</a-v></p>
<p id="6.58.53"><a-v>स स्वया गदया भिन्नो विकीर्णदशनेक्षणः।</a-v><a-v>निपपात महापार्श्वो वज्राहत इवाचलः॥ ५३</a-v></p>
<p id="6.58.54"><a-v>तस्मिन्हते भ्रातरि रावणस्य तन्नैरृतानां बलमर्णवाभम्।</a-v><a-v>त्यक्तायुधं केवलजीवितार्थं दुद्राव भिन्नार्णवसंनिकाशम्॥ ५४</a-v></p>
<p><a-v>इति श्रीरामायणे युद्धकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
