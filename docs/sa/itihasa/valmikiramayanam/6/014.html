<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/014.sxml"><a-title>वाल्मीकिरामायणम् युद्धकाण्डम् १४ सर्गः</a-title><a-meta>
<p>Unique Words: 177</p>
</a-meta><hr><a-sec><p id="6.14.1"><a-v>तस्य रामस्य सुप्तस्य कुशास्तीर्णे महीतले।</a-v><a-v>नियमादप्रमत्तस्य निशास्तिस्रोऽतिचक्रमुः॥ १</a-v></p>
<p id="6.14.2"><a-v>न च दर्शयते मन्दस्तदा रामस्य सागरः।</a-v><a-v>प्रयतेनापि रामेण यथार्हमभिपूजितः॥ २</a-v></p>
<p id="6.14.3"><a-v>समुद्रस्य ततः क्रुद्धो रामो रक्तान्तलोचनः।</a-v><a-v>समीपस्थमुवाचेदं लक्ष्मणं शुभलक्ष्मणम्॥ ३</a-v></p>
<p id="6.14.4"><a-v>पश्य तावदनार्यस्य पूज्यमानस्य लक्ष्मण।</a-v><a-v>अवलेपं समुद्रस्य न दर्शयति यत्स्वयम्॥ ४</a-v></p>
<p id="6.14.5"><a-v>प्रशमश्च क्षमा चैव आर्जवं प्रियवादिता।</a-v><a-v>असामर्थ्यं फलन्त्येते निर्गुणेषु सतां गुणाः॥ ५</a-v></p>
<p id="6.14.6"><a-v>आत्मप्रशंसिनं दुष्टं धृष्टं विपरिधावकम्।</a-v><a-v>सर्वत्रोत्सृष्टदण्डं च लोकः सत्कुरुते नरम्॥ ६</a-v></p>
<p id="6.14.7"><a-v>न साम्ना शक्यते कीर्तिर्न साम्ना शक्यते यशः।</a-v><a-v>प्राप्तुं लक्ष्मण लोकेऽस्मिञ्जयो वा रणमूधनि॥ ७</a-v></p>
<p id="6.14.8"><a-v>अद्य मद्बाणनिर्भिन्नैर्मकरैर्मकरालयम्।</a-v><a-v>निरुद्धतोयं सौमित्रे प्लवद्भिः पश्य सर्वतः॥ ८</a-v></p>
<p id="6.14.9"><a-v>महाभोगानि मत्स्यानां करिणां च करानिह।</a-v><a-v>भोगांश्च पश्य नागानां मया भिन्नानि लक्ष्मण॥ ९</a-v></p>
<p id="6.14.10"><a-v>सशङ्खशुक्तिका जालं समीनमकरं शरैः।</a-v><a-v>अद्य युद्धेन महता समुद्रं परिशोषये॥ १०</a-v></p>
<p id="6.14.11"><a-v>क्षमया हि समायुक्तं मामयं मकरालयः।</a-v><a-v>असमर्थं विजानाति धिक्क्षमामीदृशे जने॥ ११</a-v></p>
<p id="6.14.12"><a-v>चापमानय सौमित्रे शरांश्चाशीविषोपमान्।</a-v><a-v>अद्याक्षोभ्यमपि क्रुद्धः क्षोभयिष्यामि सागरम्॥ १२</a-v></p>
<p id="6.14.13"><a-v>वेलासु कृतमर्यादं सहसोर्मिसमाकुलम्।</a-v><a-v>निर्मर्यादं करिष्यामि सायकैर्वरुणालयम्॥ १३</a-v></p>
<p id="6.14.14"><a-v>एवमुक्त्वा धनुष्पाणिः क्रोधविस्फारितेक्षणः।</a-v><a-v>बभूव रामो दुर्धर्षो युगान्ताग्निरिव ज्वलन्॥ १४</a-v></p>
<p id="6.14.15"><a-v>संपीड्य च धनुर्घोरं कम्पयित्वा शरैर्जगत्।</a-v><a-v>मुमोच विशिखानुग्रान्वज्राणीव शतक्रतुः॥ १५</a-v></p>
<p id="6.14.16"><a-v>ते ज्वलन्तो महावेगास्तेजसा सायकोत्तमाः।</a-v><a-v>प्रविशन्ति समुद्रस्य सलिलं त्रस्तपन्नगम्॥ १६</a-v></p>
<p id="6.14.17"><a-v>ततो वेगः समुद्रस्य सनक्रमकरो महान्।</a-v><a-v>संबभूव महाघोरः समारुतरवस्तदा॥ १७</a-v></p>
<p id="6.14.18"><a-v>महोर्मिमालाविततः शङ्खशुक्तिसमाकुलः।</a-v><a-v>सधूमपरिवृत्तोर्मिः सहसाभून्महोदधिः॥ १८</a-v></p>
<p id="6.14.19"><a-v>व्यथिताः पन्नगाश्चासन्दीप्तास्या दीप्तलोचनाः।</a-v><a-v>दानवाश्च महावीर्याः पातालतलवासिनः॥ १९</a-v></p>
<p id="6.14.20"><a-v>ऊर्मयः सिन्धुराजस्य सनक्रमकरास्तदा।</a-v><a-v>विन्ध्यमन्दरसंकाशाः समुत्पेतुः सहस्रशः॥ २०</a-v></p>
<p id="6.14.21"><a-v>आघूर्णिततरङ्गौघः संभ्रान्तोरगराक्षसः।</a-v><a-v>उद्वर्तित महाग्राहः संवृत्तः सलिलाशयः॥ २१</a-v></p>
<p><a-v>इति श्रीरामायणे युद्धकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
