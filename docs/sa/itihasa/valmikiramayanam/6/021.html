<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/021.sxml"><a-title>वाल्मीकिरामायणम् युद्धकाण्डम् २१ सर्गः</a-title><a-meta>
<p>Unique Words: 311</p>
</a-meta><hr><a-sec><p id="6.21.1"><a-v>ततस्तमक्षोभ्य बलं लङ्काधिपतये चराः।</a-v><a-v>सुवेले राघवं शैले निविष्टं प्रत्यवेदयन्॥ १</a-v></p>
<p id="6.21.2"><a-v>चाराणां रावणः श्रुत्वा प्राप्तं रामं महाबलम्।</a-v><a-v>जातोद्वेगोऽभवत्किंचिच्छार्दूलं वाक्यमब्रवीत्॥ २</a-v></p>
<p id="6.21.3"><a-v>अयथावच्च ते वर्णो दीनश्चासि निशाचर।</a-v><a-v>नासि कच्चिदमित्राणां क्रुद्धानां वशमागतः॥ ३</a-v></p>
<p id="6.21.4"><a-v>इति तेनानुशिष्टस्तु वाचं मन्दमुदीरयत्।</a-v><a-v>तदा राक्षसशार्दूलं शार्दूलो भयविह्वलः॥ ४</a-v></p>
<p id="6.21.5"><a-v>न ते चारयितुं शक्या राजन्वानरपुंगवाः।</a-v><a-v>विक्रान्ता बलवन्तश्च राघवेण च रक्षिताः॥ ५</a-v></p>
<p id="6.21.6"><a-v>नापि संभाषितुं शक्याः संप्रश्नोऽत्र न लभ्यते।</a-v><a-v>सर्वतो रक्ष्यते पन्था वानरैः पर्वतोपमैः॥ ६</a-v></p>
<p id="6.21.7"><a-v>प्रविष्टमात्रे ज्ञातोऽहं बले तस्मिन्नचारिते।</a-v><a-v>बलाद्गृहीतो बहुभिर्बहुधास्मि विदारितः॥ ७</a-v></p>
<p id="6.21.8"><a-v>जानुभिर्मुष्टिभिर्दन्तैस्तलैश्चाभिहतो भृशम्।</a-v><a-v>परिणीतोऽस्मि हरिभिर्बलवद्भिरमर्षणैः॥ ८</a-v></p>
<p id="6.21.9"><a-v>परिणीय च सर्वत्र नीतोऽहं रामसंसदम्।</a-v><a-v>रुधिरादिग्धसर्वाङ्गो विह्वलश्चलितेन्द्रियः॥ ९</a-v></p>
<p id="6.21.10"><a-v>हरिभिर्वध्यमानश्च याचमानः कृताञ्जलिः।</a-v><a-v>राघवेण परित्रातो जीवामि ह यदृच्छया॥ १०</a-v></p>
<p id="6.21.11"><a-v>एष शैलैः शिलाभिश्च पूरयित्वा महार्णवम्।</a-v><a-v>द्वारमाश्रित्य लङ्काया रामस्तिष्ठति सायुधः॥ ११</a-v></p>
<p id="6.21.12"><a-v>गरुडव्यूहमास्थाय सर्वतो हरिभिर्वृतः।</a-v><a-v>मां विसृज्य महातेजा लङ्कामेवाभिवर्तते॥ १२</a-v></p>
<p id="6.21.13"><a-v>पुरा प्राकारमायाति क्षिप्रमेकतरं कुरु।</a-v><a-v>सीतां चास्मै प्रयच्छाशु सुयुद्धं वा प्रदीयताम्॥ १३</a-v></p>
<p id="6.21.14"><a-v>मनसा संततापाथ तच्छ्रुत्वा राक्षसाधिपः।</a-v><a-v>शार्दूलस्य महद्वाक्यमथोवाच स रावणः॥ १४</a-v></p>
<p id="6.21.15"><a-v>यदि मां प्रतियुध्येरन्देवगन्धर्वदानवाः।</a-v><a-v>नैव सीतां प्रदास्यामि सर्वलोकभयादपि॥ १५</a-v></p>
<p id="6.21.16"><a-v>एवमुक्त्वा महातेजा रावणः पुनरब्रवीत्।</a-v><a-v>चारिता भवता सेना केऽत्र शूराः प्लवंगमाः॥ १६</a-v></p>
<p id="6.21.17"><a-v>कीदृशाः किंप्रभावाश्च वानरा ये दुरासदाः।</a-v><a-v>कस्य पुत्राश्च पौत्राश्च तत्त्वमाख्याहि राक्षस॥ १७</a-v></p>
<p id="6.21.18"><a-v>तत्रत्र प्रतिपत्स्यामि ज्ञात्वा तेषां बलाबलम्।</a-v><a-v>अवश्यं बलसंख्यानं कर्तव्यं युद्धमिच्छता॥ १८</a-v></p>
<p id="6.21.19"><a-v>अथैवमुक्तः शार्दूलो रावणेनोत्तमश्चरः।</a-v><a-v>इदं वचनमारेभे वक्तुं रावणसंनिधौ॥ १९</a-v></p>
<p id="6.21.20"><a-v>अथर्क्षरजसः पुत्रो युधि राजन्सुदुर्जयः।</a-v><a-v>गद्गदस्याथ पुत्रोऽत्र जाम्बवानिति विश्रुतः॥ २०</a-v></p>
<p id="6.21.21"><a-v>गद्गदस्यैव पुत्रोऽन्यो गुरुपुत्रः शतक्रतोः।</a-v><a-v>कदनं यस्य पुत्रेण कृतमेकेन रक्षसाम्॥ २१</a-v></p>
<p id="6.21.22"><a-v>सुषेणश्चापि धर्मात्मा पुत्रो धर्मस्य वीर्यवान्।</a-v><a-v>सौम्यः सोमात्मजश्चात्र राजन्दधिमुखः कपिः॥ २२</a-v></p>
<p id="6.21.23"><a-v>सुमुखो दुर्मुखश्चात्र वेगदर्शी च वानरः।</a-v><a-v>मृत्युर्वानररूपेण नूनं सृष्टः स्वयम्भुवा॥ २३</a-v></p>
<p id="6.21.24"><a-v>पुत्रो हुतवहस्याथ नीलः सेनापतिः स्वयम्।</a-v><a-v>अनिलस्य च पुत्रोऽत्र हनूमानिति विश्रुतः॥ २४</a-v></p>
<p id="6.21.25"><a-v>नप्ता शक्रस्य दुर्धर्षो बलवानङ्गदो युवा।</a-v><a-v>मैन्दश्च द्विविदश्चोभौ बलिनावश्विसंभवौ॥ २५</a-v></p>
<p id="6.21.26"><a-v>पुत्रा वैवस्वतस्यात्र पञ्चकालान्तकोपमाः।</a-v><a-v>गजो गवाक्षो गवयः शरभो गन्धमादनः॥ २६</a-v></p>
<p id="6.21.27"><a-v>श्वेतो ज्योतिर्मुखश्चात्र भास्करस्यात्मसंभवौ।</a-v><a-v>वरुणस्य च पुत्रोऽथ हेमकूटः प्लवंगमः॥ २७</a-v></p>
<p id="6.21.28"><a-v>विश्वकर्मसुतो वीरो नलः प्लवगसत्तमः।</a-v><a-v>विक्रान्तो वेगवानत्र वसुपुत्रः सुदुर्धरः॥ २८</a-v></p>
<p id="6.21.29"><a-v>दशवानरकोट्यश्च शूराणां युद्धकाङ्क्षिणाम्।</a-v><a-v>श्रीमतां देवपुत्राणां शेषान्नाख्यातुमुत्सहे॥ २९</a-v></p>
<p id="6.21.30"><a-v>पुत्रो दशरथस्यैष सिंहसंहननो युवा।</a-v><a-v>दूषणो निहतो येन खरश्च त्रिशिरास्तथा॥ ३०</a-v></p>
<p id="6.21.31"><a-v>नास्ति रामस्य सदृशो विक्रमे भुवि कश्चन।</a-v><a-v>विराधो निहतो येन कबन्धश्चान्तकोपमः॥ ३१</a-v></p>
<p id="6.21.32"><a-v>वक्तुं न शक्तो रामस्य नरः कश्चिद्गुणान्क्षितौ।</a-v><a-v>जनस्थानगता येन तावन्तो राक्षसा हताः॥ ३२</a-v></p>
<p id="6.21.33"><a-v>लक्ष्मणश्चात्र धर्मात्मा मातंगानामिवर्षभः।</a-v><a-v>यस्य बाणपथं प्राप्य न जीवेदपि वासवः॥ ३३</a-v></p>
<p id="6.21.34"><a-v>राक्षसानां वरिष्ठश्च तव भ्राता विभीषणः।</a-v><a-v>परिगृह्य पुरीं लङ्कां राघवस्य हिते रतः॥ ३४</a-v></p>
<p id="6.21.35"><a-v>इति सर्वं समाख्यातं तवेदं वानरं बलम्।</a-v><a-v>सुवेलेऽधिष्ठितं शैले शेषकार्ये भवान्गतिः॥ ३५</a-v></p>
<p><a-v>इति श्रीरामायणे युद्धकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
