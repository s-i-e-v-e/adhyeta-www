<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/108.sxml"><a-title>वाल्मीकिरामायणम् युद्धकाण्डम् १०८ सर्गः</a-title><a-meta>
<p>Unique Words: 184</p>
</a-meta><hr><a-sec><p id="6.108.1"><a-v>प्रतिप्रयाते काकुत्स्थे महेन्द्रः पाकशासनः।</a-v><a-v>अब्रवीत्परमप्रीतो राघवं प्राञ्जलिं स्थितम्॥ १</a-v></p>
<p id="6.108.2"><a-v>अमोघं दर्शनं राम तवास्माकं परंतप।</a-v><a-v>प्रीतियुक्तोऽस्मि तेन त्वं ब्रूहि यन्मनसेच्छसि॥ २</a-v></p>
<p id="6.108.3"><a-v>एवमुक्तस्तु काकुत्स्थः प्रत्युवाच कृताञ्जलिः।</a-v><a-v>लक्ष्मणेन सह भ्रात्रा सीतया चापि भार्यया॥ ३</a-v></p>
<p id="6.108.4"><a-v>यदि प्रीतिः समुत्पन्ना मयि सर्वसुरेश्वर।</a-v><a-v>वक्ष्यामि कुरु मे सत्यं वचनं वदतां वर॥ ४</a-v></p>
<p id="6.108.5"><a-v>मम हेतोः पराक्रान्ता ये गता यमसादनम्।</a-v><a-v>ते सर्वे जीवितं प्राप्य समुत्तिष्ठन्तु वानराः॥ ५</a-v></p>
<p id="6.108.6"><a-v>मत्प्रियेष्वभिरक्ताश्च न मृत्युं गणयन्ति च।</a-v><a-v>त्वत्प्रसादात्समेयुस्ते वरमेतदहं वृणे॥ ६</a-v></p>
<p id="6.108.7"><a-v>नीरुजान्निर्व्रणांश्चैव संपन्नबलपौरुषान्।</a-v><a-v>गोलाङ्गूलांस्तथैवर्क्षान्द्रष्टुमिच्छामि मानद॥ ७</a-v></p>
<p id="6.108.8"><a-v>अकाले चापि मुख्यानि मूलानि च फलानि च।</a-v><a-v>नद्यश्च विमलास्तत्र तिष्ठेयुर्यत्र वानराः॥ ८</a-v></p>
<p id="6.108.9"><a-v>श्रुत्वा तु वचनं तस्य राघवस्य महात्मनः।</a-v><a-v>महेन्द्रः प्रत्युवाचेदं वचनं प्रीतिलक्षणम्॥ ९</a-v></p>
<p id="6.108.10"><a-v>महानयं वरस्तात त्वयोक्तो रघुनन्दन।</a-v><a-v>समुत्थास्यन्ति हरयः सुप्ता निद्राक्षये यथा॥ १०</a-v></p>
<p id="6.108.11"><a-v>सुहृद्भिर्बान्धवैश्चैव ज्ञातिभिः स्वजनेन च।</a-v><a-v>सर्व एव समेष्यन्ति संयुक्ताः परया मुदा॥ ११</a-v></p>
<p id="6.108.12"><a-v>अकाले पुष्पशबलाः फलवन्तश्च पादपाः।</a-v><a-v>भविष्यन्ति महेष्वास नद्यश्च सलिलायुताः॥ १२</a-v></p>
<p id="6.108.13"><a-v>सव्रणैः प्रथमं गात्रैः संवृतैर्निव्रणैः पुनः।</a-v><a-v>बभूवुर्वानराः सर्वे किमेतदिति विस्मितः॥ १३</a-v></p>
<p id="6.108.14"><a-v>काकुत्स्थं परिपूर्णार्थं दृष्ट्वा सर्वे सुरोत्तमाः।</a-v><a-v>ऊचुस्ते प्रथमं स्तुत्वा स्तवार्हं सहलक्ष्मणम्॥ १४</a-v></p>
<p id="6.108.15"><a-v>गच्छायोध्यामितो वीर विसर्जय च वानरान्।</a-v><a-v>मैथिलीं सान्त्वयस्वैनामनुरक्तां तपस्विनीम्॥ १५</a-v></p>
<p id="6.108.16"><a-v>भ्रातरं पश्य भरतं त्वच्छोकाद्व्रतचारिणम्।</a-v><a-v>अभिषेचय चात्मानं पौरान्गत्वा प्रहर्षय॥ १६</a-v></p>
<p id="6.108.17"><a-v>एवमुक्त्वा तमामन्त्र्य रामं सौमित्रिणा सह।</a-v><a-v>विमानैः सूर्यसंकाशैर्हृष्टा जग्मुः सुरा दिवम्॥ १७</a-v></p>
<p id="6.108.18"><a-v>अभिवाद्य च काकुत्स्थः सर्वांस्तांस्त्रिदशोत्तमान्।</a-v><a-v>लक्ष्मणेन सह भ्रात्रा वासमाज्ञापयत्तदा॥ १८</a-v></p>
<p id="6.108.19"><a-v>ततस्तु सा लक्ष्मणरामपालिता</a-v><a-v>महाचमूर्हृष्टजना यशस्विनी।</a-v><a-v>श्रिया ज्वलन्ती विरराज सर्वतो</a-v><a-v>निशाप्रणीतेव हि शीतरश्मिना॥ १९</a-v></p>
<p><a-v>इति श्रीरामायणे युद्धकाण्डे अष्टोत्तरशततमः सर्गः ॥ १०८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
