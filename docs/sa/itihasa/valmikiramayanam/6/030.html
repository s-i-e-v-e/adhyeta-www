<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/030.sxml"><a-title>वाल्मीकिरामायणम् युद्धकाण्डम् ३० सर्गः</a-title><a-meta>
<p>Unique Words: 219</p>
</a-meta><hr><a-sec><p id="6.30.1"><a-v>तां रात्रिमुषितास्तत्र सुवेले हरिपुंगवाः।</a-v><a-v>लङ्कायां ददृशुर्वीरा वनान्युपवनानि च॥ १</a-v></p>
<p id="6.30.2"><a-v>समसौम्यानि रम्याणि विशालान्यायतानि च।</a-v><a-v>दृष्टिरम्याणि ते दृष्ट्वा बभूवुर्जातविस्मयाः॥ २</a-v></p>
<p id="6.30.3"><a-v>चम्पकाशोकपुंनागसालतालसमाकुला।</a-v><a-v>तमालवनसंछन्ना नागमालासमावृता॥ ३</a-v></p>
<p id="6.30.4"><a-v>हिन्तालैरर्जुनैर्नीपैः सप्तपर्णैश्च पुष्पितैः।</a-v><a-v>तिलकैः कर्णिकारैश्च पटालैश्च समन्ततः॥ ४</a-v></p>
<p id="6.30.5"><a-v>शुशुभे पुष्पिताग्रैश्च लतापरिगतैर्द्रुमैः।</a-v><a-v>लङ्का बहुविधैर्दिव्यैर्यथेन्द्रस्यामरावती॥ ५</a-v></p>
<p id="6.30.6"><a-v>विचित्रकुसुमोपेतै रक्तकोमलपल्लवैः।</a-v><a-v>शाद्वलैश्च तथा नीलैश्चित्राभिर्वनराजिभिः॥ ६</a-v></p>
<p id="6.30.7"><a-v>गन्धाढ्यान्यभिरम्याणि पुष्पाणि च फलानि च।</a-v><a-v>धारयन्त्यगमास्तत्र भूषणानीव मानवाः॥ ७</a-v></p>
<p id="6.30.8"><a-v>तच्चैत्ररथसंकाशं मनोज्ञं नन्दनोपमम्।</a-v><a-v>वनं सर्वर्तुकं रम्यं शुशुभे षट्पदायुतम्॥ ८</a-v></p>
<p id="6.30.9"><a-v>नत्यूहकोयष्टिभकैर्नृत्यमानैश्च बर्हिभिः।</a-v><a-v>रुतं परभृतानां च शुश्रुवे वननिर्झरे॥ ९</a-v></p>
<p id="6.30.10"><a-v>नित्यमत्तविहंगानि भ्रमराचरितानि च।</a-v><a-v>कोकिलाकुलषण्डानि विहगाभिरुतानि च॥ १०</a-v></p>
<p id="6.30.11"><a-v>भृङ्गराजाभिगीतानि भ्रमरैः सेवितानि च।</a-v><a-v>कोणालकविघुष्टानि सारसाभिरुतानि च॥ ११</a-v></p>
<p id="6.30.12"><a-v>विविशुस्ते ततस्तानि वनान्युपवनानि च।</a-v><a-v>हृष्टाः प्रमुदिता वीरा हरयः कामरूपिणः॥ १२</a-v></p>
<p id="6.30.13"><a-v>तेषां प्रविशतां तत्र वानराणां महौजसाम्।</a-v><a-v>पुष्पसंसर्गसुरभिर्ववौ घ्राणसुखोऽनिलः॥ १३</a-v></p>
<p id="6.30.14"><a-v>अन्ये तु हरिवीराणां यूथान्निष्क्रम्य यूथपाः।</a-v><a-v>सुग्रीवेणाभ्यनुज्ञाता लङ्कां जग्मुः पताकिनीम्॥ १४</a-v></p>
<p id="6.30.15"><a-v>वित्रासयन्तो विहगांस्त्रासयन्तो मृगद्विपान्।</a-v><a-v>कम्पयन्तश्च तां लङ्कां नादैः स्वैर्नदतां वराः॥ १५</a-v></p>
<p id="6.30.16"><a-v>कुर्वन्तस्ते महावेगा महीं चारणपीडिताम्।</a-v><a-v>रजश्च सहसैवोर्ध्वं जगाम चरणोद्धतम्॥ १६</a-v></p>
<p id="6.30.17"><a-v>ऋक्षाः सिंहा वराहाश्च महिषा वारणा मृगाः।</a-v><a-v>तेन शब्देन वित्रस्ता जग्मुर्भीता दिशो दश॥ १७</a-v></p>
<p id="6.30.18"><a-v>शिखरं तु त्रिकूटस्य प्रांशु चैकं दिविस्पृशम्।</a-v><a-v>समन्तात्पुष्पसंछन्नं महारजतसंनिभम्॥ १८</a-v></p>
<p id="6.30.19"><a-v>शतयोजनविस्तीर्णं विमलं चारुदर्शनम्।</a-v><a-v>श्लक्ष्णं श्रीमन्महच्चैव दुष्प्रापं शकुनैरपि॥ १९</a-v></p>
<p id="6.30.20"><a-v>मनसापि दुरारोहं किं पुनः कर्मणा जनैः।</a-v><a-v>निविष्टा तत्र शिखरे लङ्का रावणपालिता॥ २०</a-v></p>
<p id="6.30.21"><a-v>सा पुरी गोपुरैरुच्चैः पाण्डुराम्बुदसंनिभैः।</a-v><a-v>काञ्चनेन च सालेन राजतेन च शोभिता॥ २१</a-v></p>
<p id="6.30.22"><a-v>प्रासादैश्च विमानैश्च लङ्का परमभूषिता।</a-v><a-v>घनैरिवातपापाये मध्यमं वैष्णवं पदम्॥ २२</a-v></p>
<p id="6.30.23"><a-v>यस्यां स्तम्भसहस्रेण प्रासादः समलंकृतः।</a-v><a-v>कैलासशिखराकारो दृश्यते खमिवोल्लिखन्॥ २३</a-v></p>
<p id="6.30.24"><a-v>चैत्यः स राक्षसेन्द्रस्य बभूव पुरभूषणम्।</a-v><a-v>शतेन रक्षसां नित्यं यः समग्रेण रक्ष्यते॥ २४</a-v></p>
<p id="6.30.25"><a-v>तां समृद्धां समृद्धार्थो लक्ष्मीवाँल्लक्ष्मणाग्रजः।</a-v><a-v>रावणस्य पुरीं रामो ददर्श सह वानरैः॥ २५</a-v></p>
<p id="6.30.26"><a-v>तां रत्नपूर्णां बहुसंविधानां</a-v><a-v>प्रासादमालाभिरलंकृतां च।</a-v><a-v>पुरीं महायन्त्रकवाटमुख्यां</a-v><a-v>ददर्श रामो महता बलेन॥ २६</a-v></p>
<p><a-v>इति श्रीरामायणे युद्धकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
