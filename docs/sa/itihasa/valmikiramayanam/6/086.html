<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/086.sxml"><a-title>वाल्मीकिरामायणम् युद्धकाण्डम् ८६ सर्गः</a-title><a-meta>
<p>Unique Words: 196</p>
</a-meta><hr><a-sec><p id="6.86.1"><a-v>महोदरे तु निहते महापार्श्वो महाबलः।</a-v><a-v>अङ्गदस्य चमूं भीमां क्षोभयामास सायकैः॥ १</a-v></p>
<p id="6.86.2"><a-v>स वानराणां मुख्यानामुत्तमाङ्गानि सर्वशः।</a-v><a-v>पातयामास कायेभ्यः फलं वृन्तादिवानिलः॥ २</a-v></p>
<p id="6.86.3"><a-v>केषांचिदिषुभिर्बाहून्स्कन्धांश्चिछेद राक्षसः।</a-v><a-v>वानराणां सुसंक्रुद्धः पार्श्वं केषां व्यदारयत्॥ ३</a-v></p>
<p id="6.86.4"><a-v>तेऽर्दिता बाणवर्षेण महापार्श्वेन वानराः।</a-v><a-v>विषादविमुखाः सर्वे बभूवुर्गतचेतसः॥ ४</a-v></p>
<p id="6.86.5"><a-v>निरीक्ष्य बलमुद्विग्नमङ्गदो राक्षसार्दितम्।</a-v><a-v>वेगं चक्रे महाबाहुः समुद्र इव पर्वणि॥ ५</a-v></p>
<p id="6.86.6"><a-v>आयसं परिघं गृह्य सूर्यरश्मिसमप्रभम्।</a-v><a-v>समरे वानरश्रेष्ठो महापार्श्वे न्यपातयत्॥ ६</a-v></p>
<p id="6.86.7"><a-v>स तु तेन प्रहारेण महापार्श्वो विचेतनः।</a-v><a-v>ससूतः स्यन्दनात्तस्माद्विसंज्ञः प्रापतद्भुवि॥ ७</a-v></p>
<p id="6.86.8"><a-v>सर्क्षराजस्तु तेजस्वी नीलाञ्जनचयोपमः।</a-v><a-v>निष्पत्य सुमहावीर्यः स्वाद्यूथान्मेघसंनिभात्॥ ८</a-v></p>
<p id="6.86.9"><a-v>प्रगृह्य गिरिशृङ्गाभां क्रुद्धः स विपुलां शिलाम्।</a-v><a-v>अश्वाञ्जघान तरसा स्यन्दनं च बभञ्ज तम्॥ ९</a-v></p>
<p id="6.86.10"><a-v>मुहूर्ताल्लब्धसंज्ञस्तु महापार्श्वो महाबलः।</a-v><a-v>अङ्गदं बहुभिर्बाणैर्भूयस्तं प्रत्यविध्यत॥ १०</a-v></p>
<p id="6.86.11"><a-v>जाम्बवन्तं त्रिभिर्बाणैराजघान स्तनान्तरे।</a-v><a-v>ऋक्षराजं गवाक्षं च जघान बहुभिः शरैः॥ ११</a-v></p>
<p id="6.86.12"><a-v>गवाक्षं जाम्बवन्तं च स दृष्ट्वा शरपीडितौ।</a-v><a-v>जग्राह परिघं घोरमङ्गदः क्रोधमूर्छितः॥ १२</a-v></p>
<p id="6.86.13"><a-v>तस्याङ्गदः प्रकुपितो राक्षसस्य तमायसं।</a-v><a-v>दूरस्थितस्य परिघं रविरश्मिसमप्रभम्॥ १३</a-v></p>
<p id="6.86.14"><a-v>द्वाभ्यां भुजाभ्यां संगृह्य भ्रामयित्वा च वेगवान्।</a-v><a-v>महापार्श्वाय चिक्षेप वधार्थं वालिनः सुतः॥ १४</a-v></p>
<p id="6.86.15"><a-v>स तु क्षिप्तो बलवता परिघस्तस्य रक्षसः।</a-v><a-v>धनुश्च सशरं हस्ताच्छिरस्त्रं चाप्यपातयत्॥ १५</a-v></p>
<p id="6.86.16"><a-v>तं समासाद्य वेगेन वालिपुत्रः प्रतापवान्।</a-v><a-v>तलेनाभ्यहनत्क्रुद्धः कर्णमूले सकुण्डले॥ १६</a-v></p>
<p id="6.86.17"><a-v>स तु क्रुद्धो महावेगो महापार्श्वो महाद्युतिः।</a-v><a-v>करेणैकेन जग्राह सुमहान्तं परश्वधम्॥ १७</a-v></p>
<p id="6.86.18"><a-v>तं तैलधौतं विमलं शैलसारमयं दृढम्।</a-v><a-v>राक्षसः परमक्रुद्धो वालिपुत्रे न्यपातयत्॥ १८</a-v></p>
<p id="6.86.19"><a-v>तेन वामांसफलके भृशं प्रत्यवपातितम्।</a-v><a-v>अङ्गदो मोक्षयामास सरोषः स परश्वधम्॥ १९</a-v></p>
<p id="6.86.20"><a-v>स वीरो वज्रसंकाशमङ्गदो मुष्टिमात्मनः।</a-v><a-v>संवर्तयन्सुसंक्रुद्धः पितुस्तुल्यपराक्रमः॥ २०</a-v></p>
<p id="6.86.21"><a-v>राक्षसस्य स्तनाभ्याशे मर्मज्ञो हृदयं प्रति।</a-v><a-v>इन्द्राशनिसमस्पर्शं स मुष्टिं विन्यपातयत्॥ २१</a-v></p>
<p id="6.86.22"><a-v>तेन तस्य निपातेन राक्षसस्य महामृधे।</a-v><a-v>पफाल हृदयं चाशु स पपात हतो भुवि॥ २२</a-v></p>
<p id="6.86.23"><a-v>तस्मिन्निपतिते भूमौ तत्सैन्यं संप्रचुक्षुभे।</a-v><a-v>अभवच्च महान्क्रोधः समरे रावणस्य तु॥ २३</a-v></p>
<p><a-v>इति श्रीरामायणे युद्धकाण्डे षडशीतितमः सर्गः ॥ ८६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
