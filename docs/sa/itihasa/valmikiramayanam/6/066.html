<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/066.sxml"><a-title>वाल्मीकिरामायणम् युद्धकाण्डम् ६६ सर्गः</a-title><a-meta>
<p>Unique Words: 329</p>
</a-meta><hr><a-sec><p id="6.66.1"><a-v>निर्गतं मकराक्षं ते दृष्ट्वा वानरपुंगवाः।</a-v><a-v>आप्लुत्य सहसा सर्वे योद्धुकामा व्यवस्थिताः॥ १</a-v></p>
<p id="6.66.2"><a-v>ततः प्रवृत्तं सुमहत्तद्युद्धं लोमहर्षणम्।</a-v><a-v>निशाचरैः प्लवंगानां देवानां दानवैरिव॥ २</a-v></p>
<p id="6.66.3"><a-v>वृक्षशूलनिपातैश्च शिलापरिघपातनैः।</a-v><a-v>अन्योन्यं मर्दयन्ति स्म तदा कपिनिशाचराः॥ ३</a-v></p>
<p id="6.66.4"><a-v>शक्तिशूलगदाखड्गैस्तोमरैश्च निशाचराः।</a-v><a-v>पट्टसैर्भिन्दिपालैश्च बाणपातैः समन्ततः॥ ४</a-v></p>
<p id="6.66.5"><a-v>पाशमुद्गरदण्डैश्च निर्घातैश्चापरैस्तथा।</a-v><a-v>कदनं कपिसिंहानां चक्रुस्ते रजनीचराः॥ ५</a-v></p>
<p id="6.66.6"><a-v>बाणौघैरर्दिताश्चापि खरपुत्रेण वानराः।</a-v><a-v>संभ्रान्तमनसः सर्वे दुद्रुवुर्भयपीडिताः॥ ६</a-v></p>
<p id="6.66.7"><a-v>तान्दृष्ट्वा राक्षसाः सर्वे द्रवमाणान्वनौकसः।</a-v><a-v>नेदुस्ते सिंहवद्धृष्टा राक्षसा जितकाशिनः॥ ७</a-v></p>
<p id="6.66.8"><a-v>विद्रवत्सु तदा तेषु वानरेषु समन्ततः।</a-v><a-v>रामस्तान्वारयामास शरवर्षेण राक्षसान्॥ ८</a-v></p>
<p id="6.66.9"><a-v>वारितान्राक्षसान्दृष्ट्वा मकराक्षो निशाचरः।</a-v><a-v>क्रोधानलसमाविष्टो वचनं चेदमब्रवीत्॥ ९</a-v></p>
<p id="6.66.10"><a-v>तिष्ठ राम मया सार्धं द्वन्द्वयुद्धं ददामि ते।</a-v><a-v>त्याजयिष्यामि ते प्राणान्धनुर्मुक्तैः शितैः शरैः॥ १०</a-v></p>
<p id="6.66.11"><a-v>यत्तदा दण्डकारण्ये पितरं हतवान्मम।</a-v><a-v>मदग्रतः स्वकर्मस्थं स्मृत्वा रोषोऽभिवर्धते॥ ११</a-v></p>
<p id="6.66.12"><a-v>दह्यन्ते भृशमङ्गानि दुरात्मन्मम राघव।</a-v><a-v>यन्मयासि न दृष्टस्त्वं तस्मिन्काले महावने॥ १२</a-v></p>
<p id="6.66.13"><a-v>दिष्ट्यासि दर्शनं राम मम त्वं प्राप्तवानिह।</a-v><a-v>काङ्क्षितोऽसि क्षुधार्तस्य सिंहस्येवेतरो मृगः॥ १३</a-v></p>
<p id="6.66.14"><a-v>अद्य मद्बाणवेगेन प्रेतराड्विषयं गतः।</a-v><a-v>ये त्वया निहताः शूराः सह तैस्त्वं समेष्यसि॥ १४</a-v></p>
<p id="6.66.15"><a-v>बहुनात्र किमुक्तेन शृणु राम वचो मम।</a-v><a-v>पश्यन्तु सकला लोकास्त्वां मां चैव रणाजिरे॥ १५</a-v></p>
<p id="6.66.16"><a-v>अस्त्रैर्वा गदया वापि बाहुभ्यां वा महाहवे।</a-v><a-v>अभ्यस्तं येन वा राम तेन वा वर्ततां युधि॥ १६</a-v></p>
<p id="6.66.17"><a-v>मकराक्षवचः श्रुत्वा रामो दशरथात्मजः।</a-v><a-v>अब्रवीत्प्रहसन्वाक्यमुत्तरोत्तरवादिनम्॥ १७</a-v></p>
<p id="6.66.18"><a-v>चतुर्दशसहस्राणि रक्षसां त्वत्पिता च यः।</a-v><a-v>त्रिशिरा दूषणश्चापि दण्डके निहता मया॥ १८</a-v></p>
<p id="6.66.19"><a-v>स्वाशितास्तव मांसेन गृध्रगोमायुवायसाः।</a-v><a-v>भविष्यन्त्यद्य वै पाप तीक्ष्णतुण्डनखाङ्कुशाः॥ १९</a-v></p>
<p id="6.66.20"><a-v>एवमुक्तस्तु रामेण खरपुत्रो निशाचरः।</a-v><a-v>बाणौघानसृजत्तस्मै राघवाय रणाजिरे॥ २०</a-v></p>
<p id="6.66.21"><a-v>ताञ्शराञ्शरवर्षेण रामश्चिच्छेद नैकधा।</a-v><a-v>निपेतुर्भुवि ते छिन्ना रुक्मपुङ्खाः सहस्रशः॥ २१</a-v></p>
<p id="6.66.22"><a-v>तद्युद्धमभवत्तत्र समेत्यान्योन्यमोजसा।</a-v><a-v>खर राक्षसपुत्रस्य सूनोर्दशरथस्य च॥ २२</a-v></p>
<p id="6.66.23"><a-v>जीमूतयोरिवाकाशे शब्दो ज्यातलयोस्तदा।</a-v><a-v>धनुर्मुक्तः स्वनोत्कृष्टः श्रूयते च रणाजिरे॥ २३</a-v></p>
<p id="6.66.24"><a-v>देवदानवगन्धर्वाः किंनराश्च महोरगाः।</a-v><a-v>अन्तरिक्षगताः सर्वे द्रष्टुकामास्तदद्भुतम्॥ २४</a-v></p>
<p id="6.66.25"><a-v>विद्धमन्योन्यगात्रेषु द्विगुणं वर्धते बलम्।</a-v><a-v>कृतप्रतिकृतान्योन्यं कुर्वाते तौ रणाजिरे॥ २५</a-v></p>
<p id="6.66.26"><a-v>राममुक्तास्तु बाणौघान्राक्षसस्त्वच्छिनद्रणे।</a-v><a-v>रक्षोमुक्तांस्तु रामो वै नैकधा प्राच्छिनच्छरैः॥ २६</a-v></p>
<p id="6.66.27"><a-v>बाणौघवितताः सर्वा दिशश्च विदिशस्तथा।</a-v><a-v>संछन्ना वसुधा चैव समन्तान्न प्रकाशते॥ २७</a-v></p>
<p id="6.66.28"><a-v>ततः क्रुद्धो महाबाहुर्धनुश्चिच्छेद रक्षसः।</a-v><a-v>अष्टाभिरथ नाराचैः सूतं विव्याध राघवः।</a-v><a-v>भित्त्वा शरै रथं रामो रथाश्वान्समपातयत्॥ २८</a-v></p>
<p id="6.66.29"><a-v>विरथो वसुधां तिष्ठन्मकराक्षो निशाचरः।</a-v><a-v>अतिष्ठद्वसुधां रक्षः शूलं जग्राह पाणिना।</a-v><a-v>त्रासनं सर्वभूतानां युगान्ताग्निसमप्रभम्॥ २९</a-v></p>
<p id="6.66.30"><a-v>विभ्राम्य च महच्छूलं प्रज्वलन्तं निशाचरः।</a-v><a-v>स क्रोधात्प्राहिणोत्तस्मै राघवाय महाहवे॥ ३०</a-v></p>
<p id="6.66.31"><a-v>तमापतन्तं ज्वलितं खरपुत्रकराच्च्युतम्।</a-v><a-v>बाणैस्तु त्रिभिराकाशे शूलं चिच्छेद राघवः॥ ३१</a-v></p>
<p id="6.66.32"><a-v>सच्छिन्नो नैकधा शूलो दिव्यहाटकमण्डितः।</a-v><a-v>व्यशीर्यत महोक्लेव रामबाणार्दितो भुवि॥ ३२</a-v></p>
<p id="6.66.33"><a-v>तच्छूलं निहतं दृष्ट्वा रामेणाद्भुतकर्मणा।</a-v><a-v>साधु साध्विति भूतानि व्याहरन्ति नभोगताः॥ ३३</a-v></p>
<p id="6.66.34"><a-v>तद्दृष्ट्वा निहतं शूलं मकराक्षो निशाचरः।</a-v><a-v>मुष्टिमुद्यम्य काकुत्स्थं तिष्ठ तिष्ठेति चाब्रवीत्॥ ३४</a-v></p>
<p id="6.66.35"><a-v>स तं दृष्ट्वा पतन्तं वै प्रहस्य रघुनन्दनः।</a-v><a-v>पावकास्त्रं ततो रामः संदधे स्वशरासने॥ ३५</a-v></p>
<p id="6.66.36"><a-v>तेनास्त्रेण हतं रक्षः काकुत्स्थेन तदा रणे।</a-v><a-v>संछिन्नहृदयं तत्र पपात च ममार च॥ ३६</a-v></p>
<p id="6.66.37"><a-v>दृष्ट्वा ते राक्षसाः सर्वे मकराक्षस्य पातनम्।</a-v><a-v>लङ्कामेव प्रधावन्त रामबालार्दितास्तदा॥ ३७</a-v></p>
<p id="6.66.38"><a-v>दशरथनृपपुत्रबाणवेगै रजनिचरं निहतं खरात्मजं तम्।</a-v><a-v>ददृशुरथ च देवताः प्रहृष्टा गिरिमिव वज्रहतं यथा विशीर्णम्॥ ३८</a-v></p>
<p><a-v>इति श्रीरामायणे युद्धकाण्डे षट्षष्टितमः सर्गः ॥ ६६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
