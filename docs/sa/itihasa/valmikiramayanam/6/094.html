<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/094.sxml"><a-title>वाल्मीकिरामायणम् युद्धकाण्डम् ९४ सर्गः</a-title><a-meta>
<p>Unique Words: 265</p>
</a-meta><hr><a-sec><p id="6.94.1"><a-v>तमापतन्तं सहसा स्वनवन्तं महाध्वजम्।</a-v><a-v>रथं राक्षसराजस्य नरराजो ददर्श ह॥ १</a-v></p>
<p id="6.94.2"><a-v>कृष्णवाजिसमायुक्तं युक्तं रौद्रेण वर्चसा।</a-v><a-v>तडित्पताकागहनं दर्शितेन्द्रायुधायुधम्।</a-v><a-v>शरधारा विमुञ्चन्तं धारासारमिवान्बुदम्॥ २</a-v></p>
<p id="6.94.3"><a-v>तं दृष्ट्वा मेघसंकाशमापतन्तं रथं रिपोः।</a-v><a-v>गिरेर्वज्राभिमृष्टस्य दीर्यतः सदृशस्वनम्।</a-v><a-v>उवाच मातलिं रामः सहस्राक्षस्य सारथिम्॥ ३</a-v></p>
<p id="6.94.4"><a-v>मातले पश्य संरब्धमापतन्तं रथं रिपोः।</a-v><a-v>यथापसव्यं पतता वेगेन महता पुनः।</a-v><a-v>समरे हन्तुमात्मानं तथानेन कृता मतिः॥ ४</a-v></p>
<p id="6.94.5"><a-v>तदप्रमादमातिष्ठ प्रत्युद्गच्छ रथं रिपोः।</a-v><a-v>विध्वंसयितुमिच्छामि वायुर्मेघमिवोत्थितम्॥ ५</a-v></p>
<p id="6.94.6"><a-v>अविक्लवमसंभ्रान्तमव्यग्रहृदयेक्षणम्।</a-v><a-v>रश्मिसंचारनियतं प्रचोदय रथं द्रुतम्॥ ६</a-v></p>
<p id="6.94.7"><a-v>कामं न त्वं समाधेयः पुरंदररथोचितः।</a-v><a-v>युयुत्सुरहमेकाग्रः स्मारये त्वां न शिक्षये॥ ७</a-v></p>
<p id="6.94.8"><a-v>परितुष्टः स रामस्य तेन वाक्येन मातलिः।</a-v><a-v>प्रचोदयामास रथं सुरसारथिसत्तमः॥ ८</a-v></p>
<p id="6.94.9"><a-v>अपसव्यं ततः कुर्वन्रावणस्य महारथम्।</a-v><a-v>चक्रोत्क्षिप्तेन रजसा रावणं व्यवधूनयत्॥ ९</a-v></p>
<p id="6.94.10"><a-v>ततः क्रुद्धो दशग्रीवस्ताम्रविस्फारितेक्षणः।</a-v><a-v>रथप्रतिमुखं रामं सायकैरवधूनयत्॥ १०</a-v></p>
<p id="6.94.11"><a-v>धर्षणामर्षितो रामो धैर्यं रोषेण लङ्घयन्।</a-v><a-v>जग्राह सुमहावेगमैन्द्रं युधि शरासनम्।</a-v><a-v>शरांश्च सुमहातेजाः सूर्यरश्मिसमप्रभान्॥ ११</a-v></p>
<p id="6.94.12"><a-v>तदुपोढं महद्युद्धमन्योन्यवधकाङ्क्षिणोः।</a-v><a-v>परस्पराभिमुखयोर्दृप्तयोरिव सिंहयोः॥ १२</a-v></p>
<p id="6.94.13"><a-v>ततो देवाः सगन्धर्वाः सिद्धाश्च परमर्षयः।</a-v><a-v>समीयुर्द्वैरथं द्रष्टुं रावणक्षयकाङ्क्षिणः॥ १३</a-v></p>
<p id="6.94.14"><a-v>समुत्पेतुरथोत्पाता दारुणा लोमहर्षणाः।</a-v><a-v>रावणस्य विनाशाय राघवस्य जयाय च॥ १४</a-v></p>
<p id="6.94.15"><a-v>ववर्ष रुधिरं देवो रावणस्य रथोपरि।</a-v><a-v>वाता मण्डलिनस्तीव्रा अपसव्यं प्रचक्रमुः॥ १५</a-v></p>
<p id="6.94.16"><a-v>महद्गृध्रकुलं चास्य भ्रममाणं नभस्तले।</a-v><a-v>येन येन रथो याति तेन तेन प्रधावति॥ १६</a-v></p>
<p id="6.94.17"><a-v>संध्यया चावृता लङ्का जपापुष्पनिकाशया।</a-v><a-v>दृश्यते संप्रदीतेव दिवसेऽपि वसुंधरा॥ १७</a-v></p>
<p id="6.94.18"><a-v>सनिर्घाता महोल्काश्च संप्रचेतुर्महास्वनाः।</a-v><a-v>विषादयन्त्यो रक्षांसि रावणस्य तदाहिताः॥ १८</a-v></p>
<p id="6.94.19"><a-v>रावणश्च यतस्तत्र प्रचचाल वसुंधरा।</a-v><a-v>रक्षसां च प्रहरतां गृहीता इव बाहवः॥ १९</a-v></p>
<p id="6.94.20"><a-v>ताम्राः पीताः सिताः श्वेताः पतिताः सूर्यरश्मयः।</a-v><a-v>दृश्यन्ते रावणस्याङ्गे पर्वतस्येव धातवः॥ २०</a-v></p>
<p id="6.94.21"><a-v>गृध्रैरनुगताश्चास्य वमन्त्यो ज्वलनं मुखैः।</a-v><a-v>प्रणेदुर्मुखमीक्षन्त्यः संरब्धमशिवं शिवाः॥ २१</a-v></p>
<p id="6.94.22"><a-v>प्रतिकूलं ववौ वायू रणे पांसून्समुत्किरन्।</a-v><a-v>तस्य राक्षसराजस्य कुर्वन्दृष्टिविलोपनम्॥ २२</a-v></p>
<p id="6.94.23"><a-v>निपेतुरिन्द्राशनयः सैन्ये चास्य समन्ततः।</a-v><a-v>दुर्विषह्य स्वना घोरा विना जलधरस्वनम्॥ २३</a-v></p>
<p id="6.94.24"><a-v>दिशश्च प्रदिशः सर्वा बभूवुस्तिमिरावृताः।</a-v><a-v>पांसुवर्षेण महता दुर्दर्शं च नभोऽभवत्॥ २४</a-v></p>
<p id="6.94.25"><a-v>कुर्वन्त्यः कलहं घोरं सारिकास्तद्रथं प्रति।</a-v><a-v>निपेतुः शतशस्तत्र दारुणा दारुणस्वनाः॥ २५</a-v></p>
<p id="6.94.26"><a-v>जघनेभ्यः स्फुलिङ्गांश्च नेत्रेभ्योऽश्रूणि संततम्।</a-v><a-v>मुमुचुस्तस्य तुरगास्तुल्यमग्निं च वारि च॥ २६</a-v></p>
<p id="6.94.27"><a-v>एवं प्रकारा बहवः समुत्पाता भयावहाः।</a-v><a-v>रावणस्य विनाशाय दारुणाः संप्रजज्ञिरे॥ २७</a-v></p>
<p id="6.94.28"><a-v>रामस्यापि निमित्तानि सौम्यानि च शिवानि च।</a-v><a-v>बभूवुर्जयशंसीनि प्रादुर्भूतानि सर्वशः॥ २८</a-v></p>
<p id="6.94.29"><a-v>ततो निरीक्ष्यात्मगतानि राघवो</a-v><a-v>रणे निमित्तानि निमित्तकोविदः।</a-v><a-v>जगाम हर्षं च परां च निर्वृतिं</a-v><a-v>चकार युद्धेऽभ्यधिकं च विक्रमम्॥ २९</a-v></p>
<p><a-v>इति श्रीरामायणे युद्धकाण्डे चतुर्नवतितमः सर्गः ॥ ९४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
