<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/065.sxml"><a-title>वाल्मीकिरामायणम् युद्धकाण्डम् ६५ सर्गः</a-title><a-meta>
<p>Unique Words: 189</p>
</a-meta><hr><a-sec><p id="6.65.1"><a-v>निकुम्भं च हतं श्रुत्वा कुम्भं च विनिपातितम्।</a-v><a-v>रावणः परमामर्षी प्रजज्वालानलो यथा॥ १</a-v></p>
<p id="6.65.2"><a-v>नैरृतः क्रोधशोकाभ्यां द्वाभ्यां तु परिमूर्छितः।</a-v><a-v>खरपुत्रं विशालाक्षं मकराक्षमचोदयत्॥ २</a-v></p>
<p id="6.65.3"><a-v>गच्छ पुत्र मयाज्ञप्तो बलेनाभिसमन्वितः।</a-v><a-v>राघवं लक्ष्मणं चैव जहि तौ सवनौकसौ॥ ३</a-v></p>
<p id="6.65.4"><a-v>रावणस्य वचः श्रुत्वा शूरो मानी खरात्मजः।</a-v><a-v>बाढमित्यब्रवीद्धृष्टो मकराक्षो निशाचरः॥ ४</a-v></p>
<p id="6.65.5"><a-v>सोऽभिवाद्य दशग्रीवं कृत्वा चापि प्रदक्षिणम्।</a-v><a-v>निर्जगाम गृहाच्छुभ्राद्रावणस्याज्ञया बली॥ ५</a-v></p>
<p id="6.65.6"><a-v>समीपस्थं बलाध्यक्षं खरपुत्रोऽब्रवीदिदम्।</a-v><a-v>रथमानीयतां शीघ्रं सैन्यं चानीयतां त्वरात्॥ ६</a-v></p>
<p id="6.65.7"><a-v>तस्य तद्वचनं श्रुत्वा बलाध्यक्षो निशाचरः।</a-v><a-v>स्यन्दनं च बलं चैव समीपं प्रत्यपादयत्॥ ७</a-v></p>
<p id="6.65.8"><a-v>प्रदक्षिणं रथं कृत्वा आरुरोह निशाचरः।</a-v><a-v>सूतं संचोदयामास शीघ्रं मे रथमावह॥ ८</a-v></p>
<p id="6.65.9"><a-v>अथ तान्राक्षसान्सर्वान्मकराक्षोऽब्रवीदिदम्।</a-v><a-v>यूयं सर्वे प्रयुध्यध्वं पुरस्तान्मम राक्षसाः॥ ९</a-v></p>
<p id="6.65.10"><a-v>अहं राक्षसराजेन रावणेन महात्मना।</a-v><a-v>आज्ञप्तः समरे हन्तुं तावुभौ रामलक्ष्मणौ॥ १०</a-v></p>
<p id="6.65.11"><a-v>अद्य रामं वधिष्यामि लक्ष्मणं च निशाचराः।</a-v><a-v>शाखामृगं च सुग्रीवं वानरांश्च शरोत्तमैः॥ ११</a-v></p>
<p id="6.65.12"><a-v>अद्य शूलनिपातैश्च वानराणां महाचमूम्।</a-v><a-v>प्रदहिष्यामि संप्राप्तां शुष्केन्धनमिवानलः॥ १२</a-v></p>
<p id="6.65.13"><a-v>मकराक्षस्य तच्छ्रुत्वा वचनं ते निशाचराः।</a-v><a-v>सर्वे नानायुधोपेता बलवन्तः समाहिताः॥ १३</a-v></p>
<p id="6.65.14"><a-v>ते कामरूपिणः शूरा दंष्ट्रिणः पिङ्गलेक्षणाः।</a-v><a-v>मातंगा इव नर्दन्तो ध्वस्तकेशा भयानकाः॥ १४</a-v></p>
<p id="6.65.15"><a-v>परिवार्य महाकाया महाकायं खरात्मजम्।</a-v><a-v>अभिजग्मुस्तदा हृष्टाश्चालयन्तो वसुंधराम्॥ १५</a-v></p>
<p id="6.65.16"><a-v>शङ्खभेरीसहस्राणामाहतानां समन्ततः।</a-v><a-v>क्ष्वेडितास्फोटितानां च ततः शब्दो महानभूत्॥ १६</a-v></p>
<p id="6.65.17"><a-v>प्रभ्रष्टोऽथ करात्तस्य प्रतोदः सारथेस्तदा।</a-v><a-v>पपात सहसा चैव ध्वजस्तस्य च रक्षसः॥ १७</a-v></p>
<p id="6.65.18"><a-v>तस्य ते रथसंयुक्ता हया विक्रमवर्जिताः।</a-v><a-v>चरणैराकुलैर्गत्वा दीनाः सास्रमुखा ययुः॥ १८</a-v></p>
<p id="6.65.19"><a-v>प्रवाति पवनस्तस्य सपांसुः खरदारुणः।</a-v><a-v>निर्याणे तस्य रौद्रस्य मकराक्षस्य दुर्मतेः॥ १९</a-v></p>
<p id="6.65.20"><a-v>तानि दृष्ट्वा निमित्तानि राक्षसा वीर्यवत्तमाः।</a-v><a-v>अचिन्त्यनिर्गताः सर्वे यत्र तौ रामलक्ष्मणौ॥ २०</a-v></p>
<p id="6.65.21"><a-v>घनगजमहिषाङ्गतुल्यवर्णाः</a-v><a-v>समरमुखेष्वसकृद्गदासिभिन्नाः।</a-v><a-v>अहमहमिति युद्धकौशलास्ते</a-v><a-v>रजनिचराः परिबभ्रमुर्नदन्तः॥ २१</a-v></p>
<p><a-v>इति श्रीरामायणे युद्धकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
