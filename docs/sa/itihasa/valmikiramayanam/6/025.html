<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/025.sxml"><a-title>वाल्मीकिरामायणम् युद्धकाण्डम् २५ सर्गः</a-title><a-meta>
<p>Unique Words: 268</p>
</a-meta><hr><a-sec><p id="6.25.1"><a-v>अथ तां जातसंतापां तेन वाक्येन मोहिताम्।</a-v><a-v>सरमा ह्लादयामास पृतिवीं द्यौरिवाम्भसा॥ १</a-v></p>
<p id="6.25.2"><a-v>ततस्तस्या हितं सख्याश्चिकीर्षन्ती सखी वचः।</a-v><a-v>उवाच काले कालज्ञा स्मितपूर्वाभिभाषिणी॥ २</a-v></p>
<p id="6.25.3"><a-v>उत्सहेयमहं गत्वा त्वद्वाक्यमसितेक्षणे।</a-v><a-v>निवेद्य कुशलं रामे प्रतिच्छन्ना निवर्तितुम्॥ ३</a-v></p>
<p id="6.25.4"><a-v>न हि मे क्रममाणाया निरालम्बे विहायसि।</a-v><a-v>समर्थो गतिमन्वेतुं पवनो गरुडोऽपि वा॥ ४</a-v></p>
<p id="6.25.5"><a-v>एवं ब्रुवाणां तां सीता सरमां पुनरब्रवीत्।</a-v><a-v>मधुरं श्लक्ष्णया वाचा पूर्वशोकाभिपन्नया॥ ५</a-v></p>
<p id="6.25.6"><a-v>समर्था गगनं गन्तुमपि वा त्वं रसातलम्।</a-v><a-v>अवगच्छाम्यकर्तव्यं कर्तव्यं ते मदन्तरे॥ ६</a-v></p>
<p id="6.25.7"><a-v>मत्प्रियं यदि कर्तव्यं यदि बुद्धिः स्थिरा तव।</a-v><a-v>ज्ञातुमिच्छामि तं गत्वा किं करोतीति रावणः॥ ७</a-v></p>
<p id="6.25.8"><a-v>स हि मायाबलः क्रूरो रावणः शत्रुरावणः।</a-v><a-v>मां मोहयति दुष्टात्मा पीतमात्रेव वारुणी॥ ८</a-v></p>
<p id="6.25.9"><a-v>तर्जापयति मां नित्यं भर्त्सापयति चासकृत्।</a-v><a-v>राक्षसीभिः सुघोराभिर्या मां रक्षन्ति नित्यशः॥ ९</a-v></p>
<p id="6.25.10"><a-v>उद्विग्ना शङ्किता चास्मि न च स्वस्थं मनो मम।</a-v><a-v>तद्भयाच्चाहमुद्विग्ना अशोकवनिकां गताः॥ १०</a-v></p>
<p id="6.25.11"><a-v>यदि नाम कथा तस्य निश्चितं वापि यद्भवेत्।</a-v><a-v>निवेदयेथाः सर्वं तत्परो मे स्यादनुग्रहः॥ ११</a-v></p>
<p id="6.25.12"><a-v>सा त्वेवं ब्रुवतीं सीतां सरमा वल्गुभाषिणी।</a-v><a-v>उवाच वचनं तस्याः स्पृशन्ती बाष्पविक्लवम्॥ १२</a-v></p>
<p id="6.25.13"><a-v>एष ते यद्यभिप्रायस्तस्माद्गच्छामि जानकि।</a-v><a-v>गृह्य शत्रोरभिप्रायमुपावृत्तां च पश्य माम्॥ १३</a-v></p>
<p id="6.25.14"><a-v>एवमुक्त्वा ततो गत्वा समीपं तस्य रक्षसः।</a-v><a-v>शुश्राव कथितं तस्य रावणस्य समन्त्रिणः॥ १४</a-v></p>
<p id="6.25.15"><a-v>सा श्रुत्वा निश्चयं तस्य निश्चयज्ञा दुरात्मनः।</a-v><a-v>पुनरेवागमत्क्षिप्रमशोकवनिकां तदा॥ १५</a-v></p>
<p id="6.25.16"><a-v>सा प्रविष्टा पुनस्तत्र ददर्श जनकात्मजाम्।</a-v><a-v>प्रतीक्षमाणां स्वामेव भ्रष्टपद्मामिव श्रियम्॥ १६</a-v></p>
<p id="6.25.17"><a-v>तां तु सीता पुनः प्राप्तां सरमां वल्गुभाषिणीम्।</a-v><a-v>परिष्वज्य च सुस्निग्धं ददौ च स्वयमासनम्॥ १७</a-v></p>
<p id="6.25.18"><a-v>इहासीना सुखं सर्वमाख्याहि मम तत्त्वतः।</a-v><a-v>क्रूरस्य निश्चयं तस्य रावणस्य दुरात्मनः॥ १८</a-v></p>
<p id="6.25.19"><a-v>एवमुक्ता तु सरमा सीतया वेपमानया।</a-v><a-v>कथितं सर्वमाचष्ट रावणस्य समन्त्रिणः॥ १९</a-v></p>
<p id="6.25.20"><a-v>जनन्या राक्षसेन्द्रो वै त्वन्मोक्षार्थं बृहद्वचः।</a-v><a-v>अविद्धेन च वैदेहि मन्त्रिवृद्धेन बोधितः॥ २०</a-v></p>
<p id="6.25.21"><a-v>दीयतामभिसत्कृत्य मनुजेन्द्राय मैथिली।</a-v><a-v>निदर्शनं ते पर्याप्तं जनस्थाने यदद्भुतम्॥ २१</a-v></p>
<p id="6.25.22"><a-v>लङ्घनं च समुद्रस्य दर्शनं च हनूमतः।</a-v><a-v>वधं च रक्षसां युद्धे कः कुर्यान्मानुषो भुवि॥ २२</a-v></p>
<p id="6.25.23"><a-v>एवं स मन्त्रिवृद्धैश्च मात्रा च बहु भाषितः।</a-v><a-v>न त्वामुत्सहते मोक्तुमर्तह्मर्थपरो यथा॥ २३</a-v></p>
<p id="6.25.24"><a-v>नोत्सहत्यमृतो मोक्तुं युद्धे त्वामिति मैथिलि।</a-v><a-v>सामात्यस्य नृशंसस्य निश्चयो ह्येष वर्तते॥ २४</a-v></p>
<p id="6.25.25"><a-v>तदेषा सुस्थिरा बुद्धिर्मृत्युलोभादुपस्थिता।</a-v><a-v>भयान्न शक्तस्त्वां मोक्तुमनिरस्तस्तु संयुगे।</a-v><a-v>राक्षसानां च सर्वेषामात्मनश्च वधेन हि॥ २५</a-v></p>
<p id="6.25.26"><a-v>निहत्य रावणं संख्ये सर्वथा निशितैः शरैः।</a-v><a-v>प्रतिनेष्यति रामस्त्वामयोध्यामसितेक्षणे॥ २६</a-v></p>
<p id="6.25.27"><a-v>एतस्मिन्नन्तरे शब्दो भेरीशङ्खसमाकुलः।</a-v><a-v>श्रुतो वै सर्वसैन्यानां कम्पयन्धरणीतलम्॥ २७</a-v></p>
<p id="6.25.28"><a-v>श्रुत्वा तु तं वानरसैन्यशब्दं</a-v><a-v>लङ्कागता राक्षसराजभृत्याः।</a-v><a-v>नष्टौजसो दैन्यपरीतचेष्टाः</a-v><a-v>श्रेयो न पश्यन्ति नृपस्य दोषैः॥ २८</a-v></p>
<p><a-v>इति श्रीरामायणे युद्धकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
