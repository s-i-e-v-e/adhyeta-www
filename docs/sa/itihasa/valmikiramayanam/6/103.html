<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/103.sxml"><a-title>वाल्मीकिरामायणम् युद्धकाण्डम् १०३ सर्गः</a-title><a-meta>
<p>Unique Words: 240</p>
</a-meta><hr><a-sec><p id="6.103.1"><a-v>तां तु पार्श्वे स्थितां प्रह्वां रामः संप्रेक्ष्य मैथिलीम्।</a-v><a-v>हृदयान्तर्गतक्रोधो व्याहर्तुमुपचक्रमे॥ १</a-v></p>
<p id="6.103.2"><a-v>एषासि निर्जिता भद्रे शत्रुं जित्वा मया रणे।</a-v><a-v>पौरुषाद्यदनुष्ठेयं तदेतदुपपादितम्॥ २</a-v></p>
<p id="6.103.3"><a-v>गतोऽस्म्यन्तममर्षस्य धर्षणा संप्रमार्जिता।</a-v><a-v>अवमानश्च शत्रुश्च मया युगपदुद्धृतौ॥ ३</a-v></p>
<p id="6.103.4"><a-v>अद्य मे पौरुषं दृष्टमद्य मे सफलः श्रमः।</a-v><a-v>अद्य तीर्णप्रतिज्ञत्वात्प्रभवामीह चात्मनः॥ ४</a-v></p>
<p id="6.103.5"><a-v>या त्वं विरहिता नीता चलचित्तेन रक्षसा।</a-v><a-v>दैवसंपादितो दोषो मानुषेण मया जितः॥ ५</a-v></p>
<p id="6.103.6"><a-v>संप्राप्तमवमानं यस्तेजसा न प्रमार्जति।</a-v><a-v>कस्तस्य पुरुषार्थोऽस्ति पुरुषस्याल्पतेजसः॥ ६</a-v></p>
<p id="6.103.7"><a-v>लङ्घनं च समुद्रस्य लङ्कायाश्चावमर्दनम्।</a-v><a-v>सफलं तस्य तच्छ्लाघ्यमद्य कर्म हनूमतः॥ ७</a-v></p>
<p id="6.103.8"><a-v>युद्धे विक्रमतश्चैव हितं मन्त्रयतश्च मे।</a-v><a-v>सुग्रीवस्य ससैन्यस्य सफलोऽद्य परिश्रमः॥ ८</a-v></p>
<p id="6.103.9"><a-v>निर्गुणं भ्रातरं त्यक्त्वा यो मां स्वयमुपस्थितः।</a-v><a-v>विभीषणस्य भक्तस्य सफलोऽद्य परिश्रमः॥ ९</a-v></p>
<p id="6.103.10"><a-v>इत्येवं ब्रुवतस्तस्य सीता रामस्य तद्वचः।</a-v><a-v>मृगीवोत्फुल्लनयना बभूवाश्रुपरिप्लुता॥ १०</a-v></p>
<p id="6.103.11"><a-v>पश्यतस्तां तु रामस्य भूयः क्रोधोऽभ्यवर्तत।</a-v><a-v>प्रभूताज्यावसिक्तस्य पावकस्येव दीप्यतः॥ ११</a-v></p>
<p id="6.103.12"><a-v>स बद्ध्वा भ्रुकुटिं वक्त्रे तिर्यक्प्रेक्षितलोचनः।</a-v><a-v>अब्रवीत्परुषं सीतां मध्ये वानररक्षसाम्॥ १२</a-v></p>
<p id="6.103.13"><a-v>यत्कर्तव्यं मनुष्येण धर्षणां परिमार्जता।</a-v><a-v>तत्कृतं सकलं सीते शत्रुहस्तादमर्षणात्॥ १३</a-v></p>
<p id="6.103.14"><a-v>निर्जिता जीवलोकस्य तपसा भावितात्मना।</a-v><a-v>अगस्त्येन दुराधर्षा मुनिना दक्षिणेव दिक्॥ १४</a-v></p>
<p id="6.103.15"><a-v>विदितश्चास्तु भद्रं ते योऽयं रणपरिश्रमः।</a-v><a-v>स तीर्णः सुहृदां वीर्यान्न त्वदर्थं मया कृतः॥ १५</a-v></p>
<p id="6.103.16"><a-v>रक्षता तु मया वृत्तमपवादं च सर्वशः।</a-v><a-v>प्रख्यातस्यात्मवंशस्य न्यङ्गं च परिमार्जता॥ १६</a-v></p>
<p id="6.103.17"><a-v>प्राप्तचारित्रसंदेहा मम प्रतिमुखे स्थिता।</a-v><a-v>दीपो नेत्रातुरस्येव प्रतिकूलासि मे दृढम्॥ १७</a-v></p>
<p id="6.103.18"><a-v>तद्गच्छ ह्यभ्यनुज्ञाता यतेष्टं जनकात्मजे।</a-v><a-v>एता दश दिशो भद्रे कार्यमस्ति न मे त्वया॥ १८</a-v></p>
<p id="6.103.19"><a-v>कः पुमान्हि कुले जातः स्त्रियं परगृहोषिताम्।</a-v><a-v>तेजस्वि पुनरादद्यात्सुहृल्लेखेन चेतसा॥ १९</a-v></p>
<p id="6.103.20"><a-v>रावणाङ्कपरिभ्रष्टां दृष्टां दुष्टेन चक्षुषा।</a-v><a-v>कथं त्वां पुनरादद्यां कुलं व्यपदिशन्महत्॥ २०</a-v></p>
<p id="6.103.21"><a-v>तदर्थं निर्जिता मे त्वं यशः प्रत्याहृतं मया।</a-v><a-v>नास्ति मे त्वय्यभिष्वङ्गो यथेष्टं गम्यतामितः॥ २१</a-v></p>
<p id="6.103.22"><a-v>इति प्रव्याहृतं भद्रे मयैतत्कृतबुद्धिना।</a-v><a-v>लक्ष्मणे भरते वा त्वं कुरु बुद्धिं यथासुखम्॥ २२</a-v></p>
<p id="6.103.23"><a-v>सुग्रीवे वानरेन्द्रे वा राक्षसेन्द्रे विभीषणे।</a-v><a-v>निवेशय मनः सीते यथा वा सुखमात्मनः॥ २३</a-v></p>
<p id="6.103.24"><a-v>न हि त्वां रावणो दृष्ट्वा दिव्यरूपां मनोरमाम्।</a-v><a-v>मर्षयते चिरं सीते स्वगृहे परिवर्तिनीम्॥ २४</a-v></p>
<p id="6.103.25"><a-v>ततः प्रियार्हश्वरणा तदप्रियं प्रियादुपश्रुत्य चिरस्य मैथिली।</a-v><a-v>मुमोच बाष्पं सुभृशं प्रवेपिता गजेन्द्रहस्ताभिहतेव वल्लरी॥ २५</a-v></p>
<p><a-v>इति श्रीरामायणे युद्धकाण्डे त्र्यधिकशततमः सर्गः ॥ १०३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
