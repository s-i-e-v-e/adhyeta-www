<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/090.sxml"><a-title>वाल्मीकिरामायणम् युद्धकाण्डम् ९० सर्गः</a-title><a-meta>
<p>Unique Words: 273</p>
</a-meta><hr><a-sec><p id="6.90.1"><a-v>लक्ष्मणेन तु तद्वाक्यमुक्तं श्रुत्वा स राघवः।</a-v><a-v>रावणाय शरान्घोरान्विससर्ज चमूमुखे॥ १</a-v></p>
<p id="6.90.2"><a-v>दशग्रीवो रथस्थस्तु रामं वज्रोपमैः शरैः।</a-v><a-v>आजघान महाघोरैर्धाराभिरिव तोयदः॥ २</a-v></p>
<p id="6.90.3"><a-v>दीप्तपावकसंकाशैः शरैः काञ्चनभूषणैः।</a-v><a-v>निर्बिभेद रणे रामो दशग्रीवं समाहितः॥ ३</a-v></p>
<p id="6.90.4"><a-v>भूमिस्थितस्य रामस्य रथस्थस्य च रक्षसः।</a-v><a-v>न समं युद्धमित्याहुर्देवगन्धर्वदानवाः॥ ४</a-v></p>
<p id="6.90.5"><a-v>ततः काञ्चनचित्राङ्गः किंकिणीशतभूषितः।</a-v><a-v>तरुणादित्यसंकाशो वैदूर्यमयकूबरः॥ ५</a-v></p>
<p id="6.90.6"><a-v>सदश्वैः काञ्चनापीडैर्युक्तः श्वेतप्रकीर्णकैः।</a-v><a-v>हरिभिः सूर्यसंकाशैर्हेमजालविभूषितैः॥ ६</a-v></p>
<p id="6.90.7"><a-v>रुक्मवेणुध्वजः श्रीमान्देवराजरथो वरः।</a-v><a-v>अभ्यवर्तत काकुत्स्थमवतीर्य त्रिविष्टपात्॥ ७</a-v></p>
<p id="6.90.8"><a-v>अब्रवीच्च तदा रामं सप्रतोदो रथे स्थितः।</a-v><a-v>प्राञ्जलिर्मातलिर्वाक्यं सहस्राक्षस्य सारथिः॥ ८</a-v></p>
<p id="6.90.9"><a-v>सहस्राक्षेण काकुत्स्थ रथोऽयं विजयाय ते।</a-v><a-v>दत्तस्तव महासत्त्व श्रीमाञ्शत्रुनिबर्हणः॥ ९</a-v></p>
<p id="6.90.10"><a-v>इदमैन्द्रं महच्चापं कवचं चाग्निसंनिभम्।</a-v><a-v>शराश्चादित्यसंकाशाः शक्तिश्च विमला शिताः॥ १०</a-v></p>
<p id="6.90.11"><a-v>आरुह्येमं रथं वीर राक्षसं जहि रावणम्।</a-v><a-v>मया सारथिना राम महेन्द्र इव दानवान्॥ ११</a-v></p>
<p id="6.90.12"><a-v>इत्युक्तः स परिक्रम्य रथं तमभिवाद्य च।</a-v><a-v>आरुरोह तदा रामो लोकाँल्लक्ष्म्या विराजयन्॥ १२</a-v></p>
<p id="6.90.13"><a-v>तद्बभूवाद्भुतं युद्धं द्वैरथं लोमहर्षणम्।</a-v><a-v>रामस्य च महाबाहो रावणस्य च रक्षसः॥ १३</a-v></p>
<p id="6.90.14"><a-v>स गान्धर्वेण गान्धर्वं दैवं दैवेन राघवः।</a-v><a-v>अस्त्रं राक्षसराजस्य जघान परमास्त्रवित्॥ १४</a-v></p>
<p id="6.90.15"><a-v>अस्त्रं तु परमं घोरं राक्षसं राकसाधिपः।</a-v><a-v>ससर्ज परमक्रुद्धः पुनरेव निशाचरः॥ १५</a-v></p>
<p id="6.90.16"><a-v>ते रावणधनुर्मुक्ताः शराः काञ्चनभूषणाः।</a-v><a-v>अभ्यवर्तन्त काकुत्स्थं सर्पा भूत्वा महाविषाः॥ १६</a-v></p>
<p id="6.90.17"><a-v>ते दीप्तवदना दीप्तं वमन्तो ज्वलनं मुखैः।</a-v><a-v>राममेवाभ्यवर्तन्त व्यादितास्या भयानकाः॥ १७</a-v></p>
<p id="6.90.18"><a-v>तैर्वासुकिसमस्पर्शैर्दीप्तभोगैर्महाविषैः।</a-v><a-v>दिशश्च संतताः सर्वाः प्रदिशश्च समावृताः॥ १८</a-v></p>
<p id="6.90.19"><a-v>तान्दृष्ट्वा पन्नगान्रामः समापतत आहवे।</a-v><a-v>अस्त्रं गारुत्मतं घोरं प्रादुश्चक्रे भयावहम्॥ १९</a-v></p>
<p id="6.90.20"><a-v>ते राघवधनुर्मुक्ता रुक्मपुङ्खाः शिखिप्रभाः।</a-v><a-v>सुपर्णाः काञ्चना भूत्वा विचेरुः सर्पशत्रवः॥ २०</a-v></p>
<p id="6.90.21"><a-v>ते तान्सर्वाञ्शराञ्जघ्नुः सर्परूपान्महाजवान्।</a-v><a-v>सुपर्णरूपा रामस्य विशिखाः कामरूपिणः॥ २१</a-v></p>
<p id="6.90.22"><a-v>अस्त्रे प्रतिहते क्रुद्धो रावणो राक्षसाधिपः।</a-v><a-v>अभ्यवर्षत्तदा रामं घोराभिः शरवृष्टिभिः॥ २२</a-v></p>
<p id="6.90.23"><a-v>ततः शरसहस्रेण राममक्लिष्टकारिणम्।</a-v><a-v>अर्दयित्वा शरौघेण मातलिं प्रत्यविध्यत॥ २३</a-v></p>
<p id="6.90.24"><a-v>पातयित्वा रथोपस्थे रथात्केतुं च काञ्चनम्।</a-v><a-v>ऐन्द्रानभिजघानाश्वाञ्शरजालेन रावणः॥ २४</a-v></p>
<p id="6.90.25"><a-v>विषेदुर्देवगन्धर्वा दानवाश्चारणैः सह।</a-v><a-v>राममार्तं तदा दृष्ट्वा सिद्धाश्च परमर्षयः॥ २५</a-v></p>
<p id="6.90.26"><a-v>व्यथिता वानरेन्द्राश्च बभूवुः सविभीषणाः।</a-v><a-v>रामचन्द्रमसं दृष्ट्वा ग्रस्तं रावणराहुणा॥ २६</a-v></p>
<p id="6.90.27"><a-v>प्राजापत्यं च नक्षत्रं रोहिणीं शशिनः प्रियाम्।</a-v><a-v>समाक्रम्य बुधस्तस्थौ प्रजानामशुभावहः॥ २७</a-v></p>
<p id="6.90.28"><a-v>सधूमपरिवृत्तोर्मिः प्रज्वलन्निव सागरः।</a-v><a-v>उत्पपात तदा क्रुद्धः स्पृशन्निव दिवाकरम्॥ २८</a-v></p>
<p id="6.90.29"><a-v>शस्त्रवर्णः सुपरुषो मन्दरश्मिर्दिवाकरः।</a-v><a-v>अदृश्यत कबन्धाङ्गः संसक्तो धूमकेतुना॥ २९</a-v></p>
<p id="6.90.30"><a-v>कोसलानां च नक्षत्रं व्यक्तमिन्द्राग्निदैवतम्।</a-v><a-v>आक्रम्याङ्गारकस्तस्थौ विशाखामपि चाम्बरे॥ ३०</a-v></p>
<p id="6.90.31"><a-v>दशास्यो विंशतिभुजः प्रगृहीतशरासनः।</a-v><a-v>अदृश्यत दशग्रीवो मैनाक इव पर्वतः॥ ३१</a-v></p>
<p id="6.90.32"><a-v>निरस्यमानो रामस्तु दशग्रीवेण रक्षसा।</a-v><a-v>नाशकदभिसंधातुं सायकान्रणमूर्धनि॥ ३२</a-v></p>
<p id="6.90.33"><a-v>स कृत्वा भ्रुकुटीं क्रुद्धः किंचित्संरक्तलोचनः।</a-v><a-v>जगाम सुमहाक्रोधं निर्दहन्निव चक्षुषा॥ ३३</a-v></p>
<p><a-v>इति श्रीरामायणे युद्धकाण्डे नवतितमः सर्गः ॥ ९०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
