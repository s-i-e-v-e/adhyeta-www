<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/049.sxml"><a-title>वाल्मीकिरामायणम् युद्धकाण्डम् ४९ सर्गः</a-title><a-meta>
<p>Unique Words: 344</p>
</a-meta><hr><a-sec><p id="6.49.1"><a-v>ततो रामो महातेजा धनुरादाय वीर्यवान्।</a-v><a-v>किरीटिनं महाकायं कुम्भकर्णं ददर्श ह॥ १</a-v></p>
<p id="6.49.2"><a-v>तं दृष्ट्वा राक्षसश्रेष्ठं पर्वताकारदर्शनम्।</a-v><a-v>क्रममाणमिवाकाशं पुरा नारायणं प्रभुम्॥ २</a-v></p>
<p id="6.49.3"><a-v>सतोयाम्बुदसंकाशं काञ्चनाङ्गदभूषणम्।</a-v><a-v>दृष्ट्वा पुनः प्रदुद्राव वानराणां महाचमूः॥ ३</a-v></p>
<p id="6.49.4"><a-v>विद्रुतां वाहिनीं दृष्ट्वा वर्धमानं च राक्षसं।</a-v><a-v>सविस्मयमिदं रामो विभीषणमुवाच ह॥ ४</a-v></p>
<p id="6.49.5"><a-v>कोऽसौ पर्वतसंकशः किरीटी हरिलोचनः।</a-v><a-v>लङ्कायां दृश्यते वीरः सविद्युदिव तोयदः॥ ५</a-v></p>
<p id="6.49.6"><a-v>पृथिव्याः केतुभूतोऽसौ महानेकोऽत्र दृश्यते।</a-v><a-v>यं दृष्ट्वा वानराः सर्वे विद्रवन्ति ततस्ततः॥ ६</a-v></p>
<p id="6.49.7"><a-v>आचक्ष्व मे महान्कोऽसौ रक्षो वा यदि वासुरः।</a-v><a-v>न मयैवंविधं भूतं दृष्टपूर्वं कदाचन॥ ७</a-v></p>
<p id="6.49.8"><a-v>स पृष्टो राजपुत्रेण रामेणाक्लिष्टकारिणा।</a-v><a-v>विभीषणो महाप्राज्ञः काकुत्स्थमिदमब्रवीत्॥ ८</a-v></p>
<p id="6.49.9"><a-v>येन वैवस्वतो युद्धे वासवश्च पराजितः।</a-v><a-v>सैष विश्रवसः पुत्रः कुम्भकर्णः प्रतापवान्॥ ९</a-v></p>
<p id="6.49.10"><a-v>एतेन देवा युधि दानवाश्च यक्षा भुजंगाः पिशिताशनाश्च।</a-v><a-v>गन्धर्वविद्याधरकिंनराश्च सहस्रशो राघव संप्रभग्नाः॥ १०</a-v></p>
<p id="6.49.11"><a-v>शूलपाणिं विरूपाक्षं कुम्भकर्णं महाबलम्।</a-v><a-v>हन्तुं न शेकुस्त्रिदशाः कालोऽयमिति मोहिताः॥ ११</a-v></p>
<p id="6.49.12"><a-v>प्रकृत्या ह्येष तेजस्वी कुम्भकर्णो महाबलः।</a-v><a-v>अन्येषां राक्षसेन्द्राणां वरदानकृतं बलम्॥ १२</a-v></p>
<p id="6.49.13"><a-v>एतेन जातमात्रेण क्षुधार्तेन महात्मना।</a-v><a-v>भक्षितानि सहस्राणि सत्त्वानां सुबहून्यपि॥ १३</a-v></p>
<p id="6.49.14"><a-v>तेषु संभक्ष्यमाणेषु प्रजा भयनिपीडिताः।</a-v><a-v>यान्ति स्म शरणं शक्रं तमप्यर्थं न्यवेदयन्॥ १४</a-v></p>
<p id="6.49.15"><a-v>स कुम्भकर्णं कुपितो महेन्द्रो जघान वज्रेण शितेन वज्री।</a-v><a-v>स शक्रवज्राभिहतो महात्मा चचाल कोपाच्च भृशं ननाद॥ १५</a-v></p>
<p id="6.49.16"><a-v>तस्य नानद्यमानस्य कुम्भकर्णस्य धीमतः।</a-v><a-v>श्रुत्वा निनादं वित्रस्ता भूयो भूमिर्वितत्रसे॥ १६</a-v></p>
<p id="6.49.17"><a-v>ततः कोपान्महेन्द्रस्य कुम्भकर्णो महाबलः।</a-v><a-v>विकृष्यैरावताद्दन्तं जघानोरसि वासवम्॥ १७</a-v></p>
<p id="6.49.18"><a-v>कुम्भकर्णप्रहारार्तो विचचाल स वासवः।</a-v><a-v>ततो विषेदुः सहसा देवब्रह्मर्षिदानवाः॥ १८</a-v></p>
<p id="6.49.19"><a-v>प्रजाभिः सह शक्रश्च ययौ स्थानं स्वयम्भुवः।</a-v><a-v>कुम्भकर्णस्य दौरात्म्यं शशंसुस्ते प्रजापतेः।</a-v><a-v>प्रजानां भक्षणं चापि देवानां चापि धर्षणम्॥ १९</a-v></p>
<p id="6.49.20"><a-v>एवं प्रजा यदि त्वेष भक्षयिष्यति नित्यशः।</a-v><a-v>अचिरेणैव कालेन शून्यो लोको भविष्यति॥ २०</a-v></p>
<p id="6.49.21"><a-v>वासवस्य वचः श्रुत्वा सर्वलोकपितामहः।</a-v><a-v>रक्षांस्यावाहयामास कुम्भकर्णं ददर्श ह॥ २१</a-v></p>
<p id="6.49.22"><a-v>कुम्भकर्णं समीक्ष्यैव वितत्रास प्रजापतिः।</a-v><a-v>दृष्ट्वा निश्वस्य चैवेदं स्वयम्भूरिदमब्रवीत्॥ २२</a-v></p>
<p id="6.49.23"><a-v>ध्रुवं लोकविनाशाय पौरस्त्येनासि निर्मितः।</a-v><a-v>तस्मात्त्वमद्य प्रभृति मृतकल्पः शयिष्यसि।</a-v><a-v>ब्रह्मशापाभिभूतोऽथ निपपाताग्रतः प्रभोः॥ २३</a-v></p>
<p id="6.49.24"><a-v>ततः परमसंभ्रान्तो रावणो वाक्यमब्रवीत्।</a-v><a-v>विवृद्धः काञ्चनो वृक्षः फलकाले निकृत्यते॥ २४</a-v></p>
<p id="6.49.25"><a-v>न नप्तारं स्वकं न्याय्यं शप्तुमेवं प्रजापते।</a-v><a-v>न मिथ्यावचनश्च त्वं स्वप्स्यत्येष न संशयः।</a-v><a-v>कालस्तु क्रियतामस्य शयने जागरे तथा॥ २५</a-v></p>
<p id="6.49.26"><a-v>रावणस्य वचः श्रुत्वा स्वयम्भूरिदमब्रवीत्।</a-v><a-v>शयिता ह्येष षण्मासानेकाहं जागरिष्यति॥ २६</a-v></p>
<p id="6.49.27"><a-v>एकेनाह्ना त्वसौ वीरश्चरन्भूमिं बुभुक्षितः।</a-v><a-v>व्यात्तास्यो भक्षयेल्लोकान्संक्रुद्ध इव पावकः॥ २७</a-v></p>
<p id="6.49.28"><a-v>सोऽसौ व्यसनमापन्नः कुम्भकर्णमबोधयत्।</a-v><a-v>त्वत्पराक्रमभीतश्च राजा संप्रति रावणः॥ २८</a-v></p>
<p id="6.49.29"><a-v>स एष निर्गतो वीरः शिबिराद्भीमविक्रमः।</a-v><a-v>वानरान्भृशसंक्रुद्धो भक्षयन्परिधावति॥ २९</a-v></p>
<p id="6.49.30"><a-v>कुम्भकर्णं समीक्ष्यैव हरयो विप्रदुद्रुवुः।</a-v><a-v>कथमेनं रणे क्रुद्धं वारयिष्यन्ति वानराः॥ ३०</a-v></p>
<p id="6.49.31"><a-v>उच्यन्तां वानराः सर्वे यन्त्रमेतत्समुच्छ्रितम्।</a-v><a-v>इति विज्ञाय हरयो भविष्यन्तीह निर्भयाः॥ ३१</a-v></p>
<p id="6.49.32"><a-v>विभीषणवचः श्रुत्वा हेतुमत्सुमुखोद्गतम्।</a-v><a-v>उवाच राघवो वाक्यं नीलं सेनापतिं तदा॥ ३२</a-v></p>
<p id="6.49.33"><a-v>गच्छ सैन्यानि सर्वाणि व्यूह्य तिष्ठस्व पावके।</a-v><a-v>द्वाराण्यादाय लङ्कायाश्चर्याश्चाप्यथ संक्रमान्॥ ३३</a-v></p>
<p id="6.49.34"><a-v>शैलशृङ्गाणि वृक्षांश्च शिलाश्चाप्युपसंहरन्।</a-v><a-v>तिष्ठन्तु वानराः सर्वे सायुधाः शैलपाणयः॥ ३४</a-v></p>
<p id="6.49.35"><a-v>राघवेण समादिष्टो नीलो हरिचमूपतिः।</a-v><a-v>शशास वानरानीकं यथावत्कपिकुञ्जरः॥ ३५</a-v></p>
<p id="6.49.36"><a-v>ततो गवाक्षः शरभो हनुमानङ्गदो नलः।</a-v><a-v>शैलशृङ्गाणि शैलाभा गृहीत्वा द्वारमभ्ययुः॥ ३६</a-v></p>
<p id="6.49.37"><a-v>ततो हरीणां तदनीकमुग्रं रराज शैलोद्यतवृक्षहस्तम्।</a-v><a-v>गिरेः समीपानुगतं यथैव महन्महाम्भोधरजालमुग्रम्॥ ३७</a-v></p>
<p><a-v>इति श्रीरामायणे युद्धकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
