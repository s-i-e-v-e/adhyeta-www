<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/059.sxml"><a-title>वाल्मीकिरामायणम् युद्धकाण्डम् ५९ सर्गः</a-title><a-meta>
<p>Unique Words: 842</p>
</a-meta><hr><a-sec><p id="6.59.1"><a-v>स्वबलं व्यथितं दृष्ट्वा तुमुलं लोमहर्षणम्।</a-v><a-v>भ्रातॄंश्च निहतान्दृष्ट्वा शक्रतुल्यपराक्रमान्।</a-v><a-v>तं लक्ष्मणोत्सृष्टममोघवेगं समापतन्तं ज्वलनप्रकाशम्।</a-v><a-v>सुवर्णवज्रोत्तमचित्रपुङ्खं तदातिकायः समरे ददर्श॥ १</a-v></p>
<p id="6.59.2"><a-v>पितृव्यौ चापि संदृश्य समरे संनिषूदितौ।</a-v><a-v>महोदरमहापार्श्वौ भ्रातरौ राक्षसर्षभौ।</a-v><a-v>तं प्रेक्षमाणः सहसातिकायो जघान बाणैर्निशितैरनेकैः।</a-v><a-v>स सायकस्तस्य सुपर्णवेग स्तदातिवेगेन जगाम पार्श्वम्॥ २</a-v></p>
<p id="6.59.3"><a-v>चुकोप च महातेजा ब्रह्मदत्तवरो युधि।</a-v><a-v>अतिकायोऽद्रिसंकाशो देवदानवदर्पहा।</a-v><a-v>तमागतं प्रेक्ष्य तदातिकायो बाणं प्रदीप्तान्तककालकल्पम्।</a-v><a-v>जघान शक्त्यृष्टिगदाकुठारैः शूलैर्हलैश्चाप्यविपन्नचेष्टः॥ ३</a-v></p>
<p id="6.59.4"><a-v>स भास्करसहस्रस्य संघातमिव भास्वरम्।</a-v><a-v>रथमास्थाय शक्रारिरभिदुद्राव वानरान्।</a-v><a-v>तान्यायुधान्यद्भुतविग्रहाणि मोघानि कृत्वा स शरोऽग्निदीप्तः।</a-v><a-v>प्रसह्य तस्यैव किरीटजुष्टं तदातिकायस्य शिरो जहार॥ ४</a-v></p>
<p id="6.59.5"><a-v>स विस्फार्य महच्चापं किरीटी मृष्टकुण्डलः।</a-v><a-v>नाम विश्रावयामास ननाद च महास्वनम्।</a-v><a-v>तच्छिरः सशिरस्त्राणं लक्ष्मणेषुप्रपीडितम्।</a-v><a-v>पपात सहसा भूमौ शृङ्गं हिमवतो यथा॥ ५</a-v></p>
<p id="6.59.6"><a-v>तेन सिंहप्रणादेन नामविश्रावणेन च।</a-v><a-v>ज्याशब्देन च भीमेन त्रासयामास वानरान्।</a-v><a-v>प्रहर्षयुक्ता बहवस्तु वानरा प्रबुद्धपद्मप्रतिमाननास्तदा।</a-v><a-v>अपूजयँल्लक्ष्मणमिष्टभागिनं हते रिपौ भीमबले दुरासदे॥ ६</a-v></p>
<p id="6.59.7"><a-v>ते तस्य रूपमालोक्य यथा विष्णोस्त्रिविक्रमे।</a-v><a-v>भयार्ता वानराः सर्वे विद्रवन्ति दिशो दश॥ ७</a-v></p>
<p id="6.59.8"><a-v>तेऽतिकायं समासाद्य वानरा मूढचेतसः।</a-v><a-v>शरण्यं शरणं जग्मुर्लक्ष्मणाग्रजमाहवे॥ ८</a-v></p>
<p id="6.59.9"><a-v>ततोऽतिकायं काकुत्स्थो रथस्थं पर्वतोपमम्।</a-v><a-v>ददर्श धन्विनं दूराद्गर्जन्तं कालमेघवत्॥ ९</a-v></p>
<p id="6.59.10"><a-v>स तं दृष्ट्वा महात्मानं राघवस्तु सुविस्मितः।</a-v><a-v>वानरान्सान्त्वयित्वा तु विभीषणमुवाच ह॥ १०</a-v></p>
<p id="6.59.11"><a-v>कोऽसौ पर्वतसंकाशो धनुष्मान्हरिलोचनः।</a-v><a-v>युक्ते हयसहस्रेण विशाले स्यन्दने स्थितः॥ ११</a-v></p>
<p id="6.59.12"><a-v>य एष निशितैः शूलैः सुतीक्ष्णैः प्रासतोमरैः।</a-v><a-v>अर्चिष्मद्भिर्वृतो भाति भूतैरिव महेश्वरः॥ १२</a-v></p>
<p id="6.59.13"><a-v>कालजिह्वाप्रकाशाभिर्य एषोऽभिविराजते।</a-v><a-v>आवृतो रथशक्तीभिर्विद्युद्भिरिव तोयदः॥ १३</a-v></p>
<p id="6.59.14"><a-v>धनूंसि चास्य सज्यानि हेमपृष्ठानि सर्वशः।</a-v><a-v>शोभयन्ति रथश्रेष्ठं शक्रपातमिवाम्बरम्॥ १४</a-v></p>
<p id="6.59.15"><a-v>क एष रक्षः शार्दूलो रणभूमिं विराजयन्।</a-v><a-v>अभ्येति रथिनां श्रेष्ठो रथेनादित्यतेजसा॥ १५</a-v></p>
<p id="6.59.16"><a-v>ध्वजशृङ्गप्रतिष्ठेन राहुणाभिविराजते।</a-v><a-v>सूर्यरश्मिप्रभैर्बाणैर्दिशो दश विराजयन्॥ १६</a-v></p>
<p id="6.59.17"><a-v>त्रिणतं मेघनिर्ह्रादं हेमपृष्ठमलंकृतम्।</a-v><a-v>शतक्रतुधनुःप्रख्यं धनुश्चास्य विराजते॥ १७</a-v></p>
<p id="6.59.18"><a-v>सध्वजः सपताकश्च सानुकर्षो महारथः।</a-v><a-v>चतुःसादिसमायुक्तो मेघस्तनितनिस्वनः॥ १८</a-v></p>
<p id="6.59.19"><a-v>विंशतिर्दश चाष्टौ च तूणीररथमास्थिताः।</a-v><a-v>कार्मुकाणि च भीमानि ज्याश्च काञ्चनपिङ्गलाः॥ १९</a-v></p>
<p id="6.59.20"><a-v>द्वौ च खड्गौ रथगतौ पार्श्वस्थौ पार्श्वशोभिनौ।</a-v><a-v>चतुर्हस्तत्सरुचितौ व्यक्तहस्तदशायतौ॥ २०</a-v></p>
<p id="6.59.21"><a-v>रक्तकण्ठगुणो धीरो महापर्वतसंनिभः।</a-v><a-v>कालः कालमहावक्त्रो मेघस्थ इव भास्करः॥ २१</a-v></p>
<p id="6.59.22"><a-v>काञ्चनाङ्गदनद्धाभ्यां भुजाभ्यामेष शोभते।</a-v><a-v>शृङ्गाभ्यामिव तुङ्गाभ्यां हिमवान्पर्वतोत्तमः॥ २२</a-v></p>
<p id="6.59.23"><a-v>कुण्डलाभ्यां तु यस्यैतद्भाति वक्त्रं शुभेक्षणम्।</a-v><a-v>पुनर्वस्वन्तरगतं पूर्णबिम्बमिवैन्दवम्॥ २३</a-v></p>
<p id="6.59.24"><a-v>आचक्ष्व मे महाबाहो त्वमेनं राक्षसोत्तमम्।</a-v><a-v>यं दृष्ट्वा वानराः सर्वे भयार्ता विद्रुता दिशः॥ २४</a-v></p>
<p id="6.59.25"><a-v>स पृष्ठो राजपुत्रेण रामेणामिततेजसा।</a-v><a-v>आचचक्षे महातेजा राघवाय विभीषणः॥ २५</a-v></p>
<p id="6.59.26"><a-v>दशग्रीवो महातेजा राजा वैश्रवणानुजः।</a-v><a-v>भीमकर्मा महोत्साहो रावणो राक्षसाधिपः॥ २६</a-v></p>
<p id="6.59.27"><a-v>तस्यासीद्वीर्यवान्पुत्रो रावणप्रतिमो रणे।</a-v><a-v>वृद्धसेवी श्रुतधरः सर्वास्त्रविदुषां वरः॥ २७</a-v></p>
<p id="6.59.28"><a-v>अश्वपृष्ठे रथे नागे खड्गे धनुषि कर्षणे।</a-v><a-v>भेदे सान्त्वे च दाने च नये मन्त्रे च संमतः॥ २८</a-v></p>
<p id="6.59.29"><a-v>यस्य बाहुं समाश्रित्य लङ्का भवति निर्भया।</a-v><a-v>तनयं धान्यमालिन्या अतिकायमिमं विदुः॥ २९</a-v></p>
<p id="6.59.30"><a-v>एतेनाराधितो ब्रह्मा तपसा भावितात्मना।</a-v><a-v>अस्त्राणि चाप्यवाप्तानि रिपवश्च पराजिताः॥ ३०</a-v></p>
<p id="6.59.31"><a-v>सुरासुरैरवध्यत्वं दत्तमस्मै स्वयम्भुवा।</a-v><a-v>एतच्च कवचं दिव्यं रथश्चैषोऽर्कभास्करः॥ ३१</a-v></p>
<p id="6.59.32"><a-v>एतेन शतशो देवा दानवाश्च पराजिताः।</a-v><a-v>रक्षितानि च रक्षामि यक्षाश्चापि निषूदिताः॥ ३२</a-v></p>
<p id="6.59.33"><a-v>वज्रं विष्टम्भितं येन बाणैरिन्द्रस्य धीमतः।</a-v><a-v>पाशः सलिलराजस्य युद्धे प्रतिहतस्तथा॥ ३३</a-v></p>
<p id="6.59.34"><a-v>एषोऽतिकायो बलवान्राक्षसानामथर्षभः।</a-v><a-v>रावणस्य सुतो धीमान्देवदनव दर्पहा॥ ३४</a-v></p>
<p id="6.59.35"><a-v>तदस्मिन्क्रियतां यत्नः क्षिप्रं पुरुषपुंगव।</a-v><a-v>पुरा वानरसैन्यानि क्षयं नयति सायकैः॥ ३५</a-v></p>
<p id="6.59.36"><a-v>ततोऽतिकायो बलवान्प्रविश्य हरिवाहिनीम्।</a-v><a-v>विस्फारयामास धनुर्ननाद च पुनः पुनः॥ ३६</a-v></p>
<p id="6.59.37"><a-v>तं भीमवपुषं दृष्ट्वा रथस्थं रथिनां वरम्।</a-v><a-v>अभिपेतुर्महात्मानो ये प्रधानाः प्लवंगमाः॥ ३७</a-v></p>
<p id="6.59.38"><a-v>कुमुदो द्विविदो मैन्दो नीलः शरभ एव च।</a-v><a-v>पादपैर्गिरिशृङ्गैश्च युगपत्समभिद्रवन्॥ ३८</a-v></p>
<p id="6.59.39"><a-v>तेषां वृक्षांश्च शैलांश्च शरैः काञ्चनभूषणैः।</a-v><a-v>अतिकायो महातेजाश्चिच्छेदास्त्रविदां वरः॥ ३९</a-v></p>
<p id="6.59.40"><a-v>तांश्चैव सरान्स हरीञ्शरैः सर्वायसैर्बली।</a-v><a-v>विव्याधाभिमुखः संख्ये भीमकायो निशाचरः॥ ४०</a-v></p>
<p id="6.59.41"><a-v>तेऽर्दिता बाणबर्षेण भिन्नगात्राः प्लवंगमाः।</a-v><a-v>न शेकुरतिकायस्य प्रतिकर्तुं महारणे॥ ४१</a-v></p>
<p id="6.59.42"><a-v>तत्सैन्यं हरिवीराणां त्रासयामास राक्षसः।</a-v><a-v>मृगयूथमिव क्रुद्धो हरिर्यौवनमास्थितः॥ ४२</a-v></p>
<p id="6.59.43"><a-v>स राषसेन्द्रो हरिसैन्यमध्ये नायुध्यमानं निजघान कंचित्।</a-v><a-v>उपेत्य रामं सधनुः कलापी सगर्वितं वाक्यमिदं बभाषे॥ ४३</a-v></p>
<p id="6.59.44"><a-v>रथे स्थितोऽहं शरचापपाणि र्न प्राकृतं कंचन योधयामि।</a-v><a-v>यस्यास्ति शक्तिर्व्यवसाय युक्ता ददातुं मे क्षिप्रमिहाद्य युद्धम्॥ ४४</a-v></p>
<p id="6.59.45"><a-v>तत्तस्य वाक्यं ब्रुवतो निशम्य चुकोप सौमित्रिरमित्रहन्ता।</a-v><a-v>अमृष्यमाणश्च समुत्पपात जग्राह चापं च ततः स्मयित्वा॥ ४५</a-v></p>
<p id="6.59.46"><a-v>क्रुद्धः सौमित्रिरुत्पत्य तूणादाक्षिप्य सायकम्।</a-v><a-v>पुरस्तादतिकायस्य विचकर्ष महद्धनुः॥ ४६</a-v></p>
<p id="6.59.47"><a-v>पूरयन्स महीं शैलानाकाशं सागरं दिशः।</a-v><a-v>ज्याशब्दो लक्ष्मणस्योग्रस्त्रासयन्रजनीचरान्॥ ४७</a-v></p>
<p id="6.59.48"><a-v>सौमित्रेश्चापनिर्घोषं श्रुत्वा प्रतिभयं तदा।</a-v><a-v>विसिष्मिये महातेजा राक्षसेन्द्रात्मजो बली॥ ४८</a-v></p>
<p id="6.59.49"><a-v>अथातिकायः कुपितो दृष्ट्वा लक्ष्मणमुत्थितम्।</a-v><a-v>आदाय निशितं बाणमिदं वचनमब्रवीत्॥ ४९</a-v></p>
<p id="6.59.50"><a-v>बालस्त्वमसि सौमित्रे विक्रमेष्वविचक्षणः।</a-v><a-v>गच्छ किं कालसदृशं मां योधयितुमिच्छसि॥ ५०</a-v></p>
<p id="6.59.51"><a-v>न हि मद्बाहुसृष्टानामस्त्राणां हिमवानपि।</a-v><a-v>सोढुमुत्सहते वेगमन्तरिक्षमथो मही॥ ५१</a-v></p>
<p id="6.59.52"><a-v>सुखप्रसुप्तं कालाग्निं प्रबोधयितुमिच्छसि।</a-v><a-v>न्यस्य चापं निवर्तस्व मा प्राणाञ्जहि मद्गतः॥ ५२</a-v></p>
<p id="6.59.53"><a-v>अथ वा त्वं प्रतिष्टब्धो न निवर्तितुमिच्छसि।</a-v><a-v>तिष्ठ प्राणान्परित्यज्य गमिष्यसि यमक्षयम्॥ ५३</a-v></p>
<p id="6.59.54"><a-v>पश्य मे निशितान्बाणानरिदर्पनिषूदनान्।</a-v><a-v>ईश्वरायुधसंकाशांस्तप्तकाञ्चनभूषणान्॥ ५४</a-v></p>
<p id="6.59.55"><a-v>एष ते सर्पसंकाशो बाणः पास्यति शोणितम्।</a-v><a-v>मृगराज इव क्रुद्धो नागराजस्य शोणितम्॥ ५५</a-v></p>
<p id="6.59.56"><a-v>श्रुत्वातिकायस्य वचः सरोषं सगर्वितं संयति राजपुत्रः।</a-v><a-v>स संचुकोपातिबलो बृहच्छ्री रुवाच वाक्यं च ततो महार्थम्॥ ५६</a-v></p>
<p id="6.59.57"><a-v>न वाक्यमात्रेण भवान्प्रधानो न कत्थनात्सत्पुरुषा भवन्ति।</a-v><a-v>मयि स्थिते धन्विनि बाणपाणौ विदर्शयस्वात्मबलं दुरात्मन्॥ ५७</a-v></p>
<p id="6.59.58"><a-v>कर्मणा सूचयात्मानं न विकत्थितुमर्हसि।</a-v><a-v>पौरुषेण तु यो युक्तः स तु शूर इति स्मृतः॥ ५८</a-v></p>
<p id="6.59.59"><a-v>सर्वायुधसमायुक्तो धन्वी त्वं रथमास्थितः।</a-v><a-v>शरैर्वा यदि वाप्यस्त्रैर्दर्शयस्व पराक्रमम्॥ ५९</a-v></p>
<p id="6.59.60"><a-v>ततः शिरस्ते निशितैः पातयिष्याम्यहं शरैः।</a-v><a-v>मारुतः कालसंपक्वं वृन्तात्तालफलं यथा॥ ६०</a-v></p>
<p id="6.59.61"><a-v>अद्य ते मामका बाणास्तप्तकाञ्चनभूषणाः।</a-v><a-v>पास्यन्ति रुधिरं गात्राद्बाणशल्यान्तरोत्थितम्॥ ६१</a-v></p>
<p id="6.59.62"><a-v>बालोऽयमिति विज्ञाय न मावज्ञातुमर्हसि।</a-v><a-v>बालो वा यदि वा वृद्धो मृत्युं जानीहि संयुगे॥ ६२</a-v></p>
<p id="6.59.63"><a-v>लक्ष्मणस्य वचः श्रुत्वा हेतुमत्परमार्थवत्।</a-v><a-v>अतिकायः प्रचुक्रोध बाणं चोत्तममाददे॥ ६३</a-v></p>
<p id="6.59.64"><a-v>ततो विद्याधरा भूता देवा दैत्या महर्षयः।</a-v><a-v>गुह्यकाश्च महात्मानस्तद्युद्धं ददृशुस्तदा॥ ६४</a-v></p>
<p id="6.59.65"><a-v>ततोऽतिकायः कुपितश्चापमारोप्य सायकम्।</a-v><a-v>लक्ष्मणस्य प्रचिक्षेप संक्षिपन्निव चाम्बरम्॥ ६५</a-v></p>
<p id="6.59.66"><a-v>तमापतन्तं निशितं शरमाशीविषोपमम्।</a-v><a-v>अर्धचन्द्रेण चिच्छेद लक्ष्मणः परवीरहा॥ ६६</a-v></p>
<p id="6.59.67"><a-v>तं निकृत्तं शरं दृष्ट्वा कृत्तभोगमिवोरगम्।</a-v><a-v>अतिकायो भृशं क्रुद्धः पञ्चबाणान्समाददे॥ ६७</a-v></p>
<p id="6.59.68"><a-v>ताञ्शरान्संप्रचिक्षेप लक्ष्मणाय निशाचरः।</a-v><a-v>तानप्राप्ताञ्शरैस्तीक्ष्णैश्चिच्छेद भरतानुजः॥ ६८</a-v></p>
<p id="6.59.69"><a-v>स तांश्छित्त्वा शरैस्तीक्ष्णैर्लक्ष्मणः परवीरहा।</a-v><a-v>आददे निशितं बाणं ज्वलन्तमिव तेजसा॥ ६९</a-v></p>
<p id="6.59.70"><a-v>तमादाय धनुः श्रेष्ठे योजयामास लक्ष्मणः।</a-v><a-v>विचकर्ष च वेगेन विससर्ज च सायकम्॥ ७०</a-v></p>
<p id="6.59.71"><a-v>पूर्णायतविसृष्टेन शरेणानत पर्वणा।</a-v><a-v>ललाटे राक्षसश्रेष्ठमाजघान स वीर्यवान्॥ ७१</a-v></p>
<p id="6.59.72"><a-v>स ललाटे शरो मग्नस्तस्य भीमस्य रक्षसः।</a-v><a-v>ददृशे शोणितेनाक्तः पन्नगेन्द्र इवाहवे॥ ७२</a-v></p>
<p id="6.59.73"><a-v>राक्षसः प्रचकम्पे च लक्ष्मणेषु प्रकम्पितः।</a-v><a-v>रुद्रबाणहतं भीमं यथा त्रिपुरगोपुरम्॥ ७३</a-v></p>
<p id="6.59.74"><a-v>चिन्तयामास चाश्वस्य विमृश्य च महाबलः।</a-v><a-v>साधु बाणनिपातेन श्वाघनीयोऽसि मे रिपुः॥ ७४</a-v></p>
<p id="6.59.75"><a-v>विचार्यैवं विनम्यास्यं विनम्य च भुजावुभौ।</a-v><a-v>स रथोपस्थमास्थाय रथेन प्रचचार ह॥ ७५</a-v></p>
<p id="6.59.76"><a-v>एकं त्रीन्पञ्च सप्तेति सायकान्राक्षसर्षभः।</a-v><a-v>आददे संदधे चापि विचकर्षोत्ससर्ज च॥ ७६</a-v></p>
<p id="6.59.77"><a-v>ते बाणाः कालसंकाशा राक्षसेन्द्रधनुश्च्युताः।</a-v><a-v>हेमपुङ्खा रविप्रख्याश्चक्रुर्दीप्तमिवाम्बरम्॥ ७७</a-v></p>
<p id="6.59.78"><a-v>ततस्तान्राक्षसोत्सृष्टाञ्शरौघान्रावणानुजः।</a-v><a-v>असंभ्रान्तः प्रचिच्छेद निशितैर्बहुभिः शरैः॥ ७८</a-v></p>
<p id="6.59.79"><a-v>ताञ्शरान्युधि संप्रेक्ष्य निकृत्तान्रावणात्मजः।</a-v><a-v>चुकोप त्रिदशेन्द्रारिर्जग्राह निशितं शरम्॥ ७९</a-v></p>
<p id="6.59.80"><a-v>स संधाय महातेजास्तं बाणं सहसोत्सृजत्।</a-v><a-v>ततः सौमित्रिमायान्तमाजघान स्तनान्तरे॥ ८०</a-v></p>
<p id="6.59.81"><a-v>अतिकायेन सौमित्रिस्ताडितो युधि वक्षसि।</a-v><a-v>सुस्राव रुधिरं तीव्रं मदं मत्त इव द्विपः॥ ८१</a-v></p>
<p id="6.59.82"><a-v>स चकार तदात्मानं विशल्यं सहसा विभुः।</a-v><a-v>जग्राह च शरं तीष्णमस्त्रेणापि समादधे॥ ८२</a-v></p>
<p id="6.59.83"><a-v>आग्नेयेन तदास्त्रेण योजयामास सायकम्।</a-v><a-v>स जज्वाल तदा बाणो धनुश्चास्य महात्मनः॥ ८३</a-v></p>
<p id="6.59.84"><a-v>अतिकायोऽतितेजस्वी सौरमस्त्रं समाददे।</a-v><a-v>तेन बाणं भुजंगाभं हेमपुङ्खमयोजयत्॥ ८४</a-v></p>
<p id="6.59.85"><a-v>ततस्तं ज्वलितं घोरं लक्ष्मणः शरमाहितम्।</a-v><a-v>अतिकायाय चिक्षेप कालदण्डमिवान्तकः॥ ८५</a-v></p>
<p id="6.59.86"><a-v>आग्नेयेनाभिसंयुक्तं दृष्ट्वा बाणं निशाचरः।</a-v><a-v>उत्ससर्ज तदा बाणं दीप्तं सूर्यास्त्रयोजितम्॥ ८६</a-v></p>
<p id="6.59.87"><a-v>तावुभावम्बरे बाणावन्योन्यमभिजघ्नतुः।</a-v><a-v>तेजसा संप्रदीप्ताग्रौ क्रुद्धाविव भुजं गमौ॥ ८७</a-v></p>
<p id="6.59.88"><a-v>तावन्योन्यं विनिर्दह्य पेततुर्धरणीतले।</a-v><a-v>निरर्चिषौ भस्मकृतौ न भ्राजेते शरोत्तमौ॥ ८८</a-v></p>
<p id="6.59.89"><a-v>ततोऽतिकायः संक्रुद्धस्त्वस्त्रमैषीकमुत्सृजत्।</a-v><a-v>तत्प्रचिच्छेद सौमित्रिरस्त्रमैन्द्रेण वीर्यवान्॥ ८९</a-v></p>
<p id="6.59.90"><a-v>ऐषीकं निहतं दृष्ट्वा कुमारो रावणात्मजः।</a-v><a-v>याम्येनास्त्रेण संक्रुद्धो योजयामास सायकम्॥ ९०</a-v></p>
<p id="6.59.91"><a-v>ततस्तदस्त्रं चिक्षेप लक्ष्मणाय निशाचरः।</a-v><a-v>वायव्येन तदस्त्रं तु निजघान स लक्ष्मणः॥ ९१</a-v></p>
<p id="6.59.92"><a-v>अथैनं शरधाराभिर्धाराभिरिव तोयदः।</a-v><a-v>अभ्यवर्षत संक्रुद्धो लक्ष्मणो रावणात्मजम्॥ ९२</a-v></p>
<p id="6.59.93"><a-v>तेऽतिकायं समासाद्य कवचे वज्रभूषिते।</a-v><a-v>भग्नाग्रशल्याः सहसा पेतुर्बाणा महीतले॥ ९३</a-v></p>
<p id="6.59.94"><a-v>तान्मोघानभिसंप्रेक्ष्य लक्ष्मणः परवीरहा।</a-v><a-v>अभ्यवर्षत बाणानां सहस्रेण महायशाः॥ ९४</a-v></p>
<p id="6.59.95"><a-v>स वर्ष्यमाणो बाणौघैरतिकायो महाबलः।</a-v><a-v>अवध्यकवचः संख्ये राक्षसो नैव विव्यथे॥ ९५</a-v></p>
<p id="6.59.96"><a-v>न शशाक रुजं कर्तुं युधि तस्य नरोत्तमः।</a-v><a-v>अथैनमभ्युपागम्य वायुर्वाक्यमुवाच ह॥ ९६</a-v></p>
<p id="6.59.97"><a-v>ब्रह्मदत्तवरो ह्येष अवध्य कवचावृतः।</a-v><a-v>ब्राह्मेणास्त्रेण भिन्ध्येनमेष वध्यो हि नान्यथा॥ ९७</a-v></p>
<p id="6.59.98"><a-v>ततः स वायोर्वचनं निशम्य सौमित्रिरिन्द्रप्रतिमानवीर्यः।</a-v><a-v>समाददे बाणममोघवेगं तद्ब्राह्ममस्त्रं सहसा नियोज्य॥ ९८</a-v></p>
<p id="6.59.99"><a-v>तस्मिन्वरास्त्रे तु नियुज्यमाने सौमित्रिणा बाणवरे शिताग्रे।</a-v><a-v>दिशः सचन्द्रार्कमहाग्रहाश्च नभश्च तत्रास ररास चोर्वी॥ ९९</a-v></p>
<p id="6.59.0"><a-v>तं ब्रह्मणोऽस्त्रेण नियुज्य चापे शरं सुपुङ्खं यमदूतकल्पम्।</a-v><a-v>सौमित्रिरिन्द्रारिसुतस्य तस्य ससर्ज बाणं युधि वज्रकल्पम्॥ ०</a-v></p>
<p><a-v>इति श्रीरामायणे युद्धकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
