<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/069.sxml"><a-title>वाल्मीकिरामायणम् युद्धकाण्डम् ६९ सर्गः</a-title><a-meta>
<p>Unique Words: 220</p>
</a-meta><hr><a-sec><p id="6.69.1"><a-v>श्रुत्वा तं भीमनिर्ह्रादं शक्राशनिसमस्वनम्।</a-v><a-v>वीक्षमाणा दिशः सर्वा दुद्रुवुर्वानरर्षभाः॥ १</a-v></p>
<p id="6.69.2"><a-v>तानुवाच ततः सर्वान्हनूमान्मारुतात्मजः।</a-v><a-v>विषण्णवदनान्दीनांस्त्रस्तान्विद्रवतः पृथक्॥ २</a-v></p>
<p id="6.69.3"><a-v>कस्माद्विषण्णवदना विद्रवध्वं प्लवंगमाः।</a-v><a-v>त्यक्तयुद्धसमुत्साहाः शूरत्वं क्व नु वो गतम्॥ ३</a-v></p>
<p id="6.69.4"><a-v>पृष्ठतोऽनुव्रजध्वं मामग्रतो यान्तमाहवे।</a-v><a-v>शूरैरभिजनोपेतैरयुक्तं हि निवर्तितुम्॥ ४</a-v></p>
<p id="6.69.5"><a-v>एवमुक्ताः सुसंक्रुद्धा वायुपुत्रेण धीमता।</a-v><a-v>शैलशृङ्गान्द्रुमांश्चैव जगृहुर्हृष्टमानसाः॥ ५</a-v></p>
<p id="6.69.6"><a-v>अभिपेतुश्च गर्जन्तो राक्षसान्वानरर्षभाः।</a-v><a-v>परिवार्य हनूमन्तमन्वयुश्च महाहवे॥ ६</a-v></p>
<p id="6.69.7"><a-v>स तैर्वानरमुख्यैस्तु हनूमान्सर्वतो वृतः।</a-v><a-v>हुताशन इवार्चिष्मानदहच्छत्रुवाहिनीम्॥ ७</a-v></p>
<p id="6.69.8"><a-v>स राक्षसानां कदनं चकार सुमहाकपिः।</a-v><a-v>वृतो वानरसैन्येन कालान्तकयमोपमः॥ ८</a-v></p>
<p id="6.69.9"><a-v>स तु शोकेन चाविष्टः क्रोधेन च महाकपिः।</a-v><a-v>हनूमान्रावणि रथे महतीं पातयच्छिलाम्॥ ९</a-v></p>
<p id="6.69.10"><a-v>तामापतन्तीं दृष्ट्वैव रथः सारथिना तदा।</a-v><a-v>विधेयाश्व समायुक्तः सुदूरमपवाहितः॥ १०</a-v></p>
<p id="6.69.11"><a-v>तमिन्द्रजितमप्राप्य रथथं सहसारथिम्।</a-v><a-v>विवेश धरणीं भित्त्वा सा शिलाव्यर्थमुद्यता॥ ११</a-v></p>
<p id="6.69.12"><a-v>पतितायां शिलायां तु रक्षसां व्यथिता चमूः।</a-v><a-v>तमभ्यधावञ्शतशो नदन्तः काननौकसः॥ १२</a-v></p>
<p id="6.69.13"><a-v>ते द्रुमांश्च महाकाया गिरिशृङ्गाणि चोद्यताः।</a-v><a-v>चिक्षिपुर्द्विषतां मध्ये वानरा भीमविक्रमाः॥ १३</a-v></p>
<p id="6.69.14"><a-v>वानरैर्तैर्महावीर्यैर्घोररूपा निशाचराः।</a-v><a-v>वीर्यादभिहता वृक्षैर्व्यवेष्टन्त रणक्षितौ॥ १४</a-v></p>
<p id="6.69.15"><a-v>स्वसैन्यमभिवीक्ष्याथ वानरार्दितमिन्द्रजित्।</a-v><a-v>प्रगृहीतायुधः क्रुद्धः परानभिमुखो ययौ॥ १५</a-v></p>
<p id="6.69.16"><a-v>स शरौघानवसृजन्स्वसैन्येनाभिसंवृतः।</a-v><a-v>जघान कपिशार्दूलान्सुबहून्दृष्टविक्रमः॥ १६</a-v></p>
<p id="6.69.17"><a-v>शूलैरशनिभिः खड्गैः पट्टसैः कूटमुद्गरैः।</a-v><a-v>ते चाप्यनुचरांस्तस्य वानरा जघ्नुराहवे॥ १७</a-v></p>
<p id="6.69.18"><a-v>सस्कन्धविटपैः सालैः शिलाभिश्च महाबलैः।</a-v><a-v>हनूमान्कदनं चक्रे रक्षसां भीमकर्मणाम्॥ १८</a-v></p>
<p id="6.69.19"><a-v>स निवार्य परानीकमब्रवीत्तान्वनौकसः।</a-v><a-v>हनूमान्संनिवर्तध्वं न नः साध्यमिदं बलम्॥ १९</a-v></p>
<p id="6.69.20"><a-v>त्यक्त्वा प्राणान्विचेष्टन्तो राम प्रियचिकीर्षवः।</a-v><a-v>यन्निमित्तं हि युध्यामो हता सा जनकात्मजा॥ २०</a-v></p>
<p id="6.69.21"><a-v>इममर्थं हि विज्ञाप्य रामं सुग्रीवमेव च।</a-v><a-v>तौ यत्प्रतिविधास्येते तत्करिष्यामहे वयम्॥ २१</a-v></p>
<p id="6.69.22"><a-v>इत्युक्त्वा वानरश्रेष्ठो वारयन्सर्ववानरान्।</a-v><a-v>शनैः शनैरसंत्रस्तः सबलः स न्यवर्तत॥ २२</a-v></p>
<p id="6.69.23"><a-v>स तु प्रेक्ष्य हनूमन्तं व्रजन्तं यत्र राघवः।</a-v><a-v>निकुम्भिलामधिष्ठाय पावकं जुहुवे न्द्रजित्॥ २३</a-v></p>
<p id="6.69.24"><a-v>यज्ञभूम्यां तु विधिवत्पावकस्तेन रक्षसा।</a-v><a-v>हूयमानः प्रजज्वाल होमशोणितभुक्तदा॥ २४</a-v></p>
<p id="6.69.25"><a-v>सोऽर्चिः पिनद्धो ददृशे होमशोणिततर्पितः।</a-v><a-v>संध्यागत इवादित्यः स तीव्राग्निः समुत्थितः॥ २५</a-v></p>
<p id="6.69.26"><a-v>अथेन्द्रजिद्राक्षसभूतये तु जुहाव हव्यं विधिना विधानवत्।</a-v><a-v>दृष्ट्वा व्यतिष्ठन्त च राक्षसास्ते महासमूहेषु नयानयज्ञाः॥ २६</a-v></p>
<p><a-v>इति श्रीरामायणे युद्धकाण्डे एकोनसप्ततितमः सर्गः ॥ ६९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
