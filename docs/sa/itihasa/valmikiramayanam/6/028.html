<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/028.sxml"><a-title>वाल्मीकिरामायणम् युद्धकाण्डम् २८ सर्गः</a-title><a-meta>
<p>Unique Words: 315</p>
</a-meta><hr><a-sec><p id="6.28.1"><a-v>नरवानरराजौ तौ स च वायुसुतः कपिः।</a-v><a-v>जाम्बवानृक्षराजश्च राक्षसश्च विभीषणः॥ १</a-v></p>
<p id="6.28.2"><a-v>अङ्गदो वालिपुत्रश्च सौमित्रिः शरभः कपिः।</a-v><a-v>सुषेणः सहदायादो मैन्दो द्विविद एव च॥ २</a-v></p>
<p id="6.28.3"><a-v>गजो गवाक्षो कुमुदो नलोऽथ पनसस्तथा।</a-v><a-v>अमित्रविषयं प्राप्ताः समवेताः समर्थयन्॥ ३</a-v></p>
<p id="6.28.4"><a-v>इयं सा लक्ष्यते लङ्का पुरी रावणपालिता।</a-v><a-v>सासुरोरगगन्धर्वैरमरैरपि दुर्जया॥ ४</a-v></p>
<p id="6.28.5"><a-v>कार्यसिद्धिं पुरस्कृत्य मन्त्रयध्वं विनिर्णये।</a-v><a-v>नित्यं संनिहितो ह्यत्र रावणो राक्षसाधिपः॥ ५</a-v></p>
<p id="6.28.6"><a-v>तथा तेषु ब्रुवाणेषु रावणावरजोऽब्रवीत्।</a-v><a-v>वाक्यमग्राम्यपदवत्पुष्कलार्थं विभीषणः॥ ६</a-v></p>
<p id="6.28.7"><a-v>अनलः शरभश्चैव संपातिः प्रघसस्तथा।</a-v><a-v>गत्वा लङ्कां ममामात्याः पुरीं पुनरिहागताः॥ ७</a-v></p>
<p id="6.28.8"><a-v>भूत्वा शकुनयः सर्वे प्रविष्टाश्च रिपोर्बलम्।</a-v><a-v>विधानं विहितं यच्च तद्दृष्ट्वा समुपस्थिताः॥ ८</a-v></p>
<p id="6.28.9"><a-v>संविधानं यथाहुस्ते रावणस्य दुरात्मनः।</a-v><a-v>राम तद्ब्रुवतः सर्वं यथातथ्येन मे शृणु॥ ९</a-v></p>
<p id="6.28.10"><a-v>पूर्वं प्रहस्तः सबलो द्वारमासाद्य तिष्ठति।</a-v><a-v>दक्षिणं च महावीर्यौ महापार्श्वमहोदरौ॥ १०</a-v></p>
<p id="6.28.11"><a-v>इन्द्रजित्पश्चिमद्वारं राक्षसैर्बहुभिर्वृतः।</a-v><a-v>पट्टसासिधनुष्मद्भिः शूलमुद्गरपाणिभिः॥ ११</a-v></p>
<p id="6.28.12"><a-v>नानाप्रहरणैः शूरैरावृतो रावणात्मजः।</a-v><a-v>राक्षसानां सहस्रैस्तु बहुभिः शस्त्रपाणिभिः॥ १२</a-v></p>
<p id="6.28.13"><a-v>युक्तः परमसंविग्नो राक्षसैर्बहुभिर्वृतः।</a-v><a-v>उत्तरं नगरद्वारं रावणः स्वयमास्थितः॥ १३</a-v></p>
<p id="6.28.14"><a-v>विरूपाक्षस्तु महता शूलखड्गधनुष्मता।</a-v><a-v>बलेन राक्षसैः सार्धं मध्यमं गुल्ममास्थितः॥ १४</a-v></p>
<p id="6.28.15"><a-v>एतानेवंविधान्गुल्माँल्लङ्कायां समुदीक्ष्य ते।</a-v><a-v>मामकाः सचिवाः सर्वे शीघ्रं पुनरिहागताः॥ १५</a-v></p>
<p id="6.28.16"><a-v>गजानां च सहस्रं च रथानामयुतं पुरे।</a-v><a-v>हयानामयुते द्वे च साग्रकोटी च रक्षसाम्॥ १६</a-v></p>
<p id="6.28.17"><a-v>विक्रान्ता बलवन्तश्च संयुगेष्वाततायिनः।</a-v><a-v>इष्टा राक्षसराजस्य नित्यमेते निशाचराः॥ १७</a-v></p>
<p id="6.28.18"><a-v>एकैकस्यात्र युद्धार्थे राक्षसस्य विशां पते।</a-v><a-v>परिवारः सहस्राणां सहस्रमुपतिष्ठते॥ १८</a-v></p>
<p id="6.28.19"><a-v>एतां प्रवृत्तिं लङ्कायां मन्त्रिप्रोक्तं विभीषणः।</a-v><a-v>रामं कमलपत्राक्षमिदमुत्तरमब्रवीत्॥ १९</a-v></p>
<p id="6.28.20"><a-v>कुबेरं तु यदा राम रावणः प्रत्ययुध्यत।</a-v><a-v>षष्टिः शतसहस्राणि तदा निर्यान्ति राक्षसाः॥ २०</a-v></p>
<p id="6.28.21"><a-v>पराक्रमेण वीर्येण तेजसा सत्त्वगौरवात्।</a-v><a-v>सदृशा योऽत्र दर्पेण रावणस्य दुरात्मनः॥ २१</a-v></p>
<p id="6.28.22"><a-v>अत्र मन्युर्न कर्तव्यो रोषये त्वां न भीषये।</a-v><a-v>समर्थो ह्यसि वीर्येण सुराणामपि निग्रहे॥ २२</a-v></p>
<p id="6.28.23"><a-v>तद्भवांश्चतुरङ्गेण बलेन महता वृतः।</a-v><a-v>व्यूह्येदं वानरानीकं निर्मथिष्यसि रावणम्॥ २३</a-v></p>
<p id="6.28.24"><a-v>रावणावरजे वाक्यमेवं ब्रुवति राघवः।</a-v><a-v>शत्रूणां प्रतिघातार्थमिदं वचनमब्रवीत्॥ २४</a-v></p>
<p id="6.28.25"><a-v>पूर्वद्वारे तु लङ्काया नीलो वानरपुंगवः।</a-v><a-v>प्रहस्तं प्रतियोद्धा स्याद्वानरैर्बहुभिर्वृतः॥ २५</a-v></p>
<p id="6.28.26"><a-v>अङ्गदो वालिपुत्रस्तु बलेन महता वृतः।</a-v><a-v>दक्षिणे बाधतां द्वारे महापार्श्वमहोदरौ॥ २६</a-v></p>
<p id="6.28.27"><a-v>हनूमान्पश्चिमद्वारं निपीड्य पवनात्मजः।</a-v><a-v>प्रविशत्वप्रमेयात्मा बहुभिः कपिभिर्वृतः॥ २७</a-v></p>
<p id="6.28.28"><a-v>दैत्यदानवसंघानामृषीणां च महात्मनाम्।</a-v><a-v>विप्रकारप्रियः क्षुद्रो वरदानबलान्वितः॥ २८</a-v></p>
<p id="6.28.29"><a-v>परिक्रामति यः सर्वाँल्लोकान्संतापयन्प्रजाः।</a-v><a-v>तस्याहं राक्षसेन्द्रस्य स्वयमेव वधे धृतः॥ २९</a-v></p>
<p id="6.28.30"><a-v>उत्तरं नगरद्वारमहं सौमित्रिणा सह।</a-v><a-v>निपीड्याभिप्रवेक्ष्यामि सबलो यत्र रावणः॥ ३०</a-v></p>
<p id="6.28.31"><a-v>वानरेन्द्रश्च बलवानृक्षराजश्च जाम्बवान्।</a-v><a-v>राक्षसेन्द्रानुजश्चैव गुल्मे भवतु मध्यमे॥ ३१</a-v></p>
<p id="6.28.32"><a-v>न चैव मानुषं रूपं कार्यं हरिभिराहवे।</a-v><a-v>एषा भवतु नः संज्ञा युद्धेऽस्मिन्वानरे बले॥ ३२</a-v></p>
<p id="6.28.33"><a-v>वानरा एव निश्चिह्नं स्वजनेऽस्मिन्भविष्यति।</a-v><a-v>वयं तु मानुषेणैव सप्त योत्स्यामहे परान्॥ ३३</a-v></p>
<p id="6.28.34"><a-v>अहमेव सह भ्रात्रा लक्ष्मणेन महौजसा।</a-v><a-v>आत्मना पञ्चमश्चायं सखा मम विभीषणः॥ ३४</a-v></p>
<p id="6.28.35"><a-v>स रामः कार्यसिद्ध्यर्थमेवमुक्त्वा विभीषणम्।</a-v><a-v>सुवेलारोहणे बुद्धिं चकार मतिमान्मतिम्॥ ३५</a-v></p>
<p id="6.28.36"><a-v>ततस्तु रामो महता बलेन</a-v><a-v>प्रच्छाद्य सर्वां पृथिवीं महात्मा।</a-v><a-v>प्रहृष्टरूपोऽभिजगाम लङ्कां</a-v><a-v>कृत्वा मतिं सोऽरिवधे महात्मा॥ ३६</a-v></p>
<p><a-v>इति श्रीरामायणे युद्धकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
