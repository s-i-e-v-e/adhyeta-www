<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ९२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/092.sxml"><a-title>वाल्मीकिरामायणम् युद्धकाण्डम् ९२ सर्गः</a-title><a-meta>
<p>Unique Words: 256</p>
</a-meta><hr><a-sec><p id="6.92.1"><a-v>स तु तेन तदा क्रोधात्काकुत्स्थेनार्दितो रणे।</a-v><a-v>रावणः समरश्लाघी महाक्रोधमुपागमत्॥ १</a-v></p>
<p id="6.92.2"><a-v>स दीप्तनयनो रोषाच्चापमायम्य वीर्यवान्।</a-v><a-v>अभ्यर्दयत्सुसंक्रुद्धो राघवं परमाहवे॥ २</a-v></p>
<p id="6.92.3"><a-v>बाणधारासहस्रैस्तु स तोयद इवाम्बरात्।</a-v><a-v>राघवं रावणो बाणैस्तटाकमिव पूरयत्॥ ३</a-v></p>
<p id="6.92.4"><a-v>पूरितः शरजालेन धनुर्मुक्तेन संयुगे।</a-v><a-v>महागिरिरिवाकम्प्यः काकुस्थो न प्रकम्पते॥ ४</a-v></p>
<p id="6.92.5"><a-v>स शरैः शरजालानि वारयन्समरे स्थितः।</a-v><a-v>गभस्तीनिव सूर्यस्य प्रतिजग्राह वीर्यवान्॥ ५</a-v></p>
<p id="6.92.6"><a-v>ततः शरसहस्राणि क्षिप्रहस्तो निशाचरः।</a-v><a-v>निजघानोरसि क्रुद्धो राघवस्य महात्मनः॥ ६</a-v></p>
<p id="6.92.7"><a-v>स शोणितसमादिग्धः समरे लक्ष्मणाग्रजः।</a-v><a-v>दृष्टः फुल्ल इवारण्ये सुमहान्किंशुकद्रुमः॥ ७</a-v></p>
<p id="6.92.8"><a-v>शराभिघातसंरब्धः सोऽपि जग्राह सायकान्।</a-v><a-v>काकुत्स्थः सुमहातेजा युगान्तादित्यवर्चसः॥ ८</a-v></p>
<p id="6.92.9"><a-v>ततोऽन्योन्यं सुसंरब्धावुभौ तौ रामरावणौ।</a-v><a-v>शरान्धकारे समरे नोपालक्षयतां तदा॥ ९</a-v></p>
<p id="6.92.10"><a-v>ततः क्रोधसमाविष्टो रामो दशरथात्मजः।</a-v><a-v>उवाच रावणं वीरः प्रहस्य परुषं वचः॥ १०</a-v></p>
<p id="6.92.11"><a-v>मम भार्या जनस्थानादज्ञानाद्राक्षसाधम।</a-v><a-v>हृता ते विवशा यस्मात्तस्मात्त्वं नासि वीर्यवान्॥ ११</a-v></p>
<p id="6.92.12"><a-v>मया विरहितां दीनां वर्तमानां महावने।</a-v><a-v>वैदेहीं प्रसभं हृत्वा शूरोऽहमिति मन्यसे॥ १२</a-v></p>
<p id="6.92.13"><a-v>स्त्रीषु शूर विनाथासु परदाराभिमर्शके।</a-v><a-v>कृत्वा कापुरुषं कर्म शूरोऽहमिति मन्यसे॥ १३</a-v></p>
<p id="6.92.14"><a-v>भिन्नमर्याद निर्लज्ज चारित्रेष्वनवस्थित।</a-v><a-v>दर्पान्मृत्युमुपादाय शूरोऽहमिति मन्यसे॥ १४</a-v></p>
<p id="6.92.15"><a-v>शूरेण धनदभ्रात्रा बलैः समुदितेन च।</a-v><a-v>श्लाघनीयं यशस्यं च कृतं कर्म महत्त्वया॥ १५</a-v></p>
<p id="6.92.16"><a-v>उत्सेकेनाभिपन्नस्य गर्हितस्याहितस्य च।</a-v><a-v>कर्मणः प्राप्नुहीदानीं तस्याद्य सुमहत्फलम्॥ १६</a-v></p>
<p id="6.92.17"><a-v>शूरोऽहमिति चात्मानमवगच्छसि दुर्मते।</a-v><a-v>नैव लज्जास्ति ते सीतां चोरवद्व्यपकर्षतः॥ १७</a-v></p>
<p id="6.92.18"><a-v>यदि मत्संनिधौ सीता धर्षिता स्यात्त्वया बलात्।</a-v><a-v>भ्रातरं तु खरं पश्येस्तदा मत्सायकैर्हतः॥ १८</a-v></p>
<p id="6.92.19"><a-v>दिष्ट्यासि मम दुष्टात्मंश्चक्षुर्विषयमागतः।</a-v><a-v>अद्य त्वां सायकैस्तीक्ष्णैर्नयामि यमसादनम्॥ १९</a-v></p>
<p id="6.92.20"><a-v>अद्य ते मच्छरैश्छिन्नं शिरो ज्वलितकुण्डलम्।</a-v><a-v>क्रव्यादा व्यपकर्षन्तु विकीर्णं रणपांसुषु॥ २०</a-v></p>
<p id="6.92.21"><a-v>निपत्योरसि गृध्रास्ते क्षितौ क्षिप्तस्य रावण।</a-v><a-v>पिबन्तु रुधिरं तर्षाद्बाणशल्यान्तरोथितम्॥ २१</a-v></p>
<p id="6.92.22"><a-v>अद्य मद्बाणाभिन्नस्य गतासोः पतितस्य ते।</a-v><a-v>कर्षन्त्वन्त्राणि पतगा गरुत्मन्त इवोरगान्॥ २२</a-v></p>
<p id="6.92.23"><a-v>इत्येवं स वदन्वीरो रामः शत्रुनिबर्हणः।</a-v><a-v>राक्षसेन्द्रं समीपस्थं शरवर्षैरवाकिरत्॥ २३</a-v></p>
<p id="6.92.24"><a-v>बभूव द्विगुणं वीर्यं बलं हर्षश्च संयुगे।</a-v><a-v>रामस्यास्त्रबलं चैव शत्रोर्निधनकाङ्क्षिणः॥ २४</a-v></p>
<p id="6.92.25"><a-v>प्रादुर्बभूवुरस्त्राणि सर्वाणि विदितात्मनः।</a-v><a-v>प्रहर्षाच्च महातेजाः शीघ्रहस्ततरोऽभवत्॥ २५</a-v></p>
<p id="6.92.26"><a-v>शुभान्येतानि चिह्नानि विज्ञायात्मगतानि सः।</a-v><a-v>भूय एवार्दयद्रामो रावणं राक्षसान्तकृत्॥ २६</a-v></p>
<p id="6.92.27"><a-v>हरीणां चाश्मनिकरैः शरवर्षैश्च राघवात्।</a-v><a-v>हन्यमानो दशग्रीवो विघूर्णहृदयोऽभवत्॥ २७</a-v></p>
<p id="6.92.28"><a-v>यदा च शस्त्रं नारेभे न व्यकर्षच्छरासनम्।</a-v><a-v>नास्य प्रत्यकरोद्वीर्यं विक्लवेनान्तरात्मना॥ २८</a-v></p>
<p id="6.92.29"><a-v>क्षिप्ताश्चापि शरास्तेन शस्त्राणि विविधानि च।</a-v><a-v>न रणार्थाय वर्तन्ते मृत्युकालेऽभिवर्ततः॥ २९</a-v></p>
<p id="6.92.30"><a-v>सूतस्तु रथनेतास्य तदवस्थं निरीक्ष्य तम्।</a-v><a-v>शनैर्युद्धादसंभान्तो रथं तस्यापवाहयत्॥ ३०</a-v></p>
<p><a-v>इति श्रीरामायणे युद्धकाण्डे द्विनवतितमः सर्गः ॥ ९२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
