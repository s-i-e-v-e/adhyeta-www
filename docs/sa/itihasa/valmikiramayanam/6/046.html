<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/046.sxml"><a-title>वाल्मीकिरामायणम् युद्धकाण्डम् ४६ सर्गः</a-title><a-meta>
<p>Unique Words: 417</p>
</a-meta><hr><a-sec><p id="6.46.1"><a-v>ततः प्रहस्तं निर्यान्तं भीमं भीमपराक्रमम्।</a-v><a-v>गर्जन्तं सुमहाकायं राक्षसैरभिसंवृतम्॥ १</a-v></p>
<p id="6.46.2"><a-v>ददर्श महती सेना वानराणां बलीयसाम्।</a-v><a-v>अतिसंजातरोषाणां प्रहस्तमभिगर्जताम्॥ २</a-v></p>
<p id="6.46.3"><a-v>खड्गशक्त्यष्टिबाणाश्च शूलानि मुसलानि च।</a-v><a-v>गदाश्च परिघाः प्रासा विविधाश्च परश्वधाः॥ ३</a-v></p>
<p id="6.46.4"><a-v>धनूंषि च विचित्राणि राक्षसानां जयैषिणाम्।</a-v><a-v>प्रगृहीतान्यशोभन्त वानरानभिधावताम्॥ ४</a-v></p>
<p id="6.46.5"><a-v>जगृहुः पादपांश्चापि पुष्पितान्वानरर्षभाः।</a-v><a-v>शिलाश्च विपुला दीर्घा योद्धुकामाः प्लवंगमाः॥ ५</a-v></p>
<p id="6.46.6"><a-v>तेषामन्योन्यमासाद्य संग्रामः सुमहानभूत्।</a-v><a-v>बहूनामश्मवृष्टिं च शरवृष्टिं च वर्षताम्॥ ६</a-v></p>
<p id="6.46.7"><a-v>बहवो राक्षसा युद्धे बहून्वानरयूथपान्।</a-v><a-v>वानरा राक्षसांश्चापि निजघ्नुर्बहवो बहून्॥ ७</a-v></p>
<p id="6.46.8"><a-v>शूलैः प्रमथिताः केचित्केचित्तु परमायुधैः।</a-v><a-v>परिघैराहताः केचित्केचिच्छिन्नाः परश्वधैः॥ ८</a-v></p>
<p id="6.46.9"><a-v>निरुच्छ्वासाः पुनः केचित्पतिता धरणीतले।</a-v><a-v>विभिन्नहृदयाः केचिदिषुसंतानसंदिताः॥ ९</a-v></p>
<p id="6.46.10"><a-v>केचिद्द्विधाकृताः खड्गैः स्फुरन्तः पतिता भुवि।</a-v><a-v>वानरा राक्षसैः शूलैः पार्श्वतश्च विदारिताः॥ १०</a-v></p>
<p id="6.46.11"><a-v>वानरैश्चापि संक्रुद्धै राक्षसौघाः समन्ततः।</a-v><a-v>पादपैर्गिरिशृङ्गैश्च संपिष्टा वसुधातले॥ ११</a-v></p>
<p id="6.46.12"><a-v>वज्रस्पर्शतलैर्हस्तैर्मुष्टिभिश्च हता भृशम्।</a-v><a-v>वेमुः शोणितमास्येभ्यो विशीर्णदशनेक्षणः॥ १२</a-v></p>
<p id="6.46.13"><a-v>आर्तस्वरं च स्वनतां सिंहनादं च नर्दताम्।</a-v><a-v>बभूव तुमुलः शब्दो हरीणां रक्षसां युधि॥ १३</a-v></p>
<p id="6.46.14"><a-v>वानरा राक्षसाः क्रुद्धा वीरमार्गमनुव्रताः।</a-v><a-v>विवृत्तनयनाः क्रूराश्चक्रुः कर्माण्यभीतवत्॥ १४</a-v></p>
<p id="6.46.15"><a-v>नरान्तकः कुम्भहनुर्महानादः समुन्नतः।</a-v><a-v>एते प्रहस्तसचिवाः सर्वे जघ्नुर्वनौकसः॥ १५</a-v></p>
<p id="6.46.16"><a-v>तेषामापततां शीघ्रं निघ्नतां चापि वानरान्।</a-v><a-v>द्विविदो गिरिशृङ्गेण जघानैकं नरान्तकम्॥ १६</a-v></p>
<p id="6.46.17"><a-v>दुर्मुखः पुनरुत्पाट्य कपिः स विपुलद्रुमम्।</a-v><a-v>राक्षसं क्षिप्रहस्तस्तु समुन्नतमपोथयत्॥ १७</a-v></p>
<p id="6.46.18"><a-v>जाम्बवांस्तु सुसंक्रुद्धः प्रगृह्य महतीं शिलाम्।</a-v><a-v>पातयामास तेजस्वी महानादस्य वक्षसि॥ १८</a-v></p>
<p id="6.46.19"><a-v>अथ कुम्भहनुस्तत्र तारेणासाद्य वीर्यवान्।</a-v><a-v>वृक्षेणाभिहतो मूर्ध्नि प्राणांस्तत्याज राक्षसः॥ १९</a-v></p>
<p id="6.46.20"><a-v>अमृष्यमाणस्तत्कर्म प्रहस्तो रथमास्थितः।</a-v><a-v>चकार कदनं घोरं धनुष्पाणिर्वनौकसाम्॥ २०</a-v></p>
<p id="6.46.21"><a-v>आवर्त इव संजज्ञे उभयोः सेनयोस्तदा।</a-v><a-v>क्षुभितस्याप्रमेयस्य सागरस्येव निस्वनः॥ २१</a-v></p>
<p id="6.46.22"><a-v>महता हि शरौघेण प्रहस्तो युद्धकोविदः।</a-v><a-v>अर्दयामास संक्रुद्धो वानरान्परमाहवे॥ २२</a-v></p>
<p id="6.46.23"><a-v>वानराणां शरीरैस्तु राक्षसानां च मेदिनी।</a-v><a-v>बभूव निचिता घोरा पतितैरिव पर्वतैः॥ २३</a-v></p>
<p id="6.46.24"><a-v>सा महीरुधिरौघेण प्रच्छन्ना संप्रकाशते।</a-v><a-v>संछन्ना माधवे मासि पलाशैरिव पुष्पितैः॥ २४</a-v></p>
<p id="6.46.25"><a-v>हतवीरौघवप्रां तु भग्नायुधमहाद्रुमाम्।</a-v><a-v>शोणितौघमहातोयां यमसागरगामिनीम्॥ २५</a-v></p>
<p id="6.46.26"><a-v>यकृत्प्लीहमहापङ्कां विनिकीर्णान्त्रशैवलाम्।</a-v><a-v>भिन्नकायशिरोमीनामङ्गावयवशाड्वलाम्॥ २६</a-v></p>
<p id="6.46.27"><a-v>गृध्रहंसगणाकीर्णां कङ्कसारससेविताम्।</a-v><a-v>मेधःफेनसमाकीर्णामार्तस्तनितनिस्वनाम्॥ २७</a-v></p>
<p id="6.46.28"><a-v>तां कापुरुषदुस्तारां युद्धभूमिमयीं नदीम्।</a-v><a-v>नदीमिव घनापाये हंससारससेविताम्॥ २८</a-v></p>
<p id="6.46.29"><a-v>राक्षसाः कपिमुख्याश्च तेरुस्तां दुस्तरां नदीम्।</a-v><a-v>यथा पद्मरजोध्वस्तां नलिनीं गजयूथपाः॥ २९</a-v></p>
<p id="6.46.30"><a-v>ततः सृजन्तं बाणौघान्प्रहस्तं स्यन्दने स्थितम्।</a-v><a-v>ददर्श तरसा नीलो विनिघ्नन्तं प्लवंगमान्॥ ३०</a-v></p>
<p id="6.46.31"><a-v>स तं परमदुर्धर्षमापतन्तं महाकपिः।</a-v><a-v>प्रहस्तं ताडयामास वृक्षमुत्पाट्य वीर्यवान्॥ ३१</a-v></p>
<p id="6.46.32"><a-v>स तेनाभिहतः क्रुद्धो नदन्राक्षसपुंगवः।</a-v><a-v>ववर्ष शरवर्षाणि प्लवगानां चमूपतौ॥ ३२</a-v></p>
<p id="6.46.33"><a-v>अपारयन्वारयितुं प्रत्यगृह्णान्निमीलितः।</a-v><a-v>यथैव गोवृषो वर्षं शारदं शीघ्रमागतम्॥ ३३</a-v></p>
<p id="6.46.34"><a-v>एवमेव प्रहस्तस्य शरवर्षं दुरासदम्।</a-v><a-v>निमीलिताक्षः सहसा नीलः सेहे सुदारुणम्॥ ३४</a-v></p>
<p id="6.46.35"><a-v>रोषितः शरवर्षेण सालेन महता महान्।</a-v><a-v>प्रजघान हयान्नीलः प्रहस्तस्य मनोजवान्॥ ३५</a-v></p>
<p id="6.46.36"><a-v>विधनुस्तु कृतस्तेन प्रहस्तो वाहिनीपतिः।</a-v><a-v>प्रगृह्य मुसलं घोरं स्यन्दनादवपुप्लुवे॥ ३६</a-v></p>
<p id="6.46.37"><a-v>तावुभौ वाहिनीमुख्यौ जातरोषौ तरस्विनौ।</a-v><a-v>स्थितौ क्षतजदिग्धाङ्गौ प्रभिन्नाविव कुञ्जरौ॥ ३७</a-v></p>
<p id="6.46.38"><a-v>उल्लिखन्तौ सुतीक्ष्णाभिर्दंष्ट्राभिरितरेतरम्।</a-v><a-v>सिंहशार्दूलसदृशौ सिंहशार्दूलचेष्टितौ॥ ३८</a-v></p>
<p id="6.46.39"><a-v>विक्रान्तविजयौ वीरौ समरेष्वनिवर्तिनौ।</a-v><a-v>काङ्क्षमाणौ यशः प्राप्तुं वृत्रवासवयोः समौ॥ ३९</a-v></p>
<p id="6.46.40"><a-v>आजघान तदा नीलं ललाटे मुसलेन सः।</a-v><a-v>प्रहस्तः परमायस्तस्तस्य सुस्राव शोणितम्॥ ४०</a-v></p>
<p id="6.46.41"><a-v>ततः शोणितदिग्धाङ्गः प्रगृह्य सुमहातरुम्।</a-v><a-v>प्रहस्तस्योरसि क्रुद्धो विससर्ज महाकपिः॥ ४१</a-v></p>
<p id="6.46.42"><a-v>तमचिन्त्यप्रहारं स प्रगृह्य मुसलं महत्।</a-v><a-v>अभिदुद्राव बलिनं बली नीलं प्लवंगमम्॥ ४२</a-v></p>
<p id="6.46.43"><a-v>तमुग्रवेगं संरब्धमापतन्तं महाकपिः।</a-v><a-v>ततः संप्रेक्ष्य जग्राह महावेगो महाशिलाम्॥ ४३</a-v></p>
<p id="6.46.44"><a-v>तस्य युद्धाभिकामस्य मृधे मुसलयोधिनः।</a-v><a-v>प्रहस्तस्य शिलां नीलो मूर्ध्नि तूर्णमपातयत्॥ ४४</a-v></p>
<p id="6.46.45"><a-v>सा तेन कपिमुख्येन विमुक्ता महती शिला।</a-v><a-v>बिभेद बहुधा घोरा प्रहस्तस्य शिरस्तदा॥ ४५</a-v></p>
<p id="6.46.46"><a-v>स गतासुर्गतश्रीको गतसत्त्वो गतेन्द्रियः।</a-v><a-v>पपात सहसा भूमौ छिन्नमूल इव द्रुमः॥ ४६</a-v></p>
<p id="6.46.47"><a-v>विभिन्नशिरसस्तस्य बहु सुस्रावशोणितम्।</a-v><a-v>शरीरादपि सुस्राव गिरेः प्रस्रवणं यथा॥ ४७</a-v></p>
<p id="6.46.48"><a-v>हते प्रहस्ते नीलेन तदकम्प्यं महद्बलम्।</a-v><a-v>रक्षसामप्रहृष्टानां लङ्कामभिजगाम ह॥ ४८</a-v></p>
<p id="6.46.49"><a-v>न शेकुः समवस्थातुं निहते वाहिनीपतौ।</a-v><a-v>सेतुबन्धं समासाद्य विशीर्णं सलिलं यथा॥ ४९</a-v></p>
<p id="6.46.50"><a-v>हते तस्मिंश्चमूमुख्ये राक्षसस्ते निरुद्यमाः।</a-v><a-v>रक्षःपतिगृहं गत्वा ध्यानमूकत्वमागताः॥ ५०</a-v></p>
<p id="6.46.51"><a-v>ततस्तु नीलो विजयी महाबलः</a-v><a-v>प्रशस्यमानः स्वकृतेन कर्मणा।</a-v><a-v>समेत्य रामेण सलक्ष्मणेन</a-v><a-v>प्रहृष्टरूपस्तु बभूव यूथपः॥ ५१</a-v></p>
<p><a-v>इति श्रीरामायणे युद्धकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
