<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/006.sxml"><a-title>वाल्मीकिरामायणम् युद्धकाण्डम् ६ सर्गः</a-title><a-meta>
<p>Unique Words: 180</p>
</a-meta><hr><a-sec><p id="6.6.1"><a-v>लङ्कायां तु कृतं कर्म घोरं दृष्ट्वा भवावहम्।</a-v><a-v>राक्षसेन्द्रो हनुमता शक्रेणेव महात्मना।</a-v><a-v>अब्रवीद्राक्षसान्सर्वान्ह्रिया किंचिदवाङ्मुखः॥ १</a-v></p>
<p id="6.6.2"><a-v>धर्षिता च प्रविष्टा च लङ्का दुष्प्रसहा पुरी।</a-v><a-v>तेन वानरमात्रेण दृष्टा सीता च जानकी॥ २</a-v></p>
<p id="6.6.3"><a-v>प्रसादो धर्षितश्चैत्यः प्रवरा राक्षसा हताः।</a-v><a-v>आविला च पुरी लङ्का सर्वा हनुमता कृता॥ ३</a-v></p>
<p id="6.6.4"><a-v>किं करिष्यामि भद्रं वः किं वा युक्तमनन्तरम्।</a-v><a-v>उच्यतां नः समर्थं यत्कृतं च सुकृतं भवेत्॥ ४</a-v></p>
<p id="6.6.5"><a-v>मन्त्रमूलं हि विजयं प्राहुरार्या मनस्विनः।</a-v><a-v>तस्माद्वै रोचये मन्त्रं रामं प्रति महाबलाः॥ ५</a-v></p>
<p id="6.6.6"><a-v>त्रिविधाः पुरुषा लोके उत्तमाधममध्यमाः।</a-v><a-v>तेषां तु समवेतानां गुणदोषं वदाम्यहम्॥ ६</a-v></p>
<p id="6.6.7"><a-v>मन्त्रिभिर्हितसंयुक्तैः समर्थैर्मन्त्रनिर्णये।</a-v><a-v>मित्रैर्वापि समानार्थैर्बान्धवैरपि वा हितैः॥ ७</a-v></p>
<p id="6.6.8"><a-v>सहितो मन्त्रयित्वा यः कर्मारम्भान्प्रवर्तयेत्।</a-v><a-v>दैवे च कुरुते यत्नं तमाहुः पुरुषोत्तमम्॥ ८</a-v></p>
<p id="6.6.9"><a-v>एकोऽर्थं विमृशेदेको धर्मे प्रकुरुते मनः।</a-v><a-v>एकः कार्याणि कुरुते तमाहुर्मध्यमं नरम्॥ ९</a-v></p>
<p id="6.6.10"><a-v>गुणदोषावनिश्चित्य त्यक्त्वा दैवव्यपाश्रयम्।</a-v><a-v>करिष्यामीति यः कार्यमुपेक्षेत्स नराधमः॥ १०</a-v></p>
<p id="6.6.11"><a-v>यथेमे पुरुषा नित्यमुत्तमाधममध्यमाः।</a-v><a-v>एवं मन्त्रोऽपि विज्ञेय उत्तमाधममध्यमः॥ ११</a-v></p>
<p id="6.6.12"><a-v>ऐकमत्यमुपागम्य शास्त्रदृष्टेन चक्षुषा।</a-v><a-v>मन्त्रिणो यत्र निरस्तास्तमाहुर्मन्त्रमुत्तमम्॥ १२</a-v></p>
<p id="6.6.13"><a-v>बह्व्योऽपि मतयो गत्वा मन्त्रिणो ह्यर्थनिर्णये।</a-v><a-v>पुनर्यत्रैकतां प्राप्तः स मन्त्रो मध्यमः स्मृतः॥ १३</a-v></p>
<p id="6.6.14"><a-v>अन्योन्यमतिमास्थाय यत्र संप्रतिभाष्यते।</a-v><a-v>न चैकमत्ये श्रेयोऽस्ति मन्त्रः सोऽधम उच्यते॥ १४</a-v></p>
<p id="6.6.15"><a-v>तस्मात्सुमन्त्रितं साधु भवन्तो मन्त्रिसत्तमाः।</a-v><a-v>कार्यं संप्रतिपद्यन्तामेतत्कृत्यतमं मम॥ १५</a-v></p>
<p id="6.6.16"><a-v>वानराणां हि वीराणां सहस्रैः परिवारितः।</a-v><a-v>रामोऽभ्येति पुरीं लङ्कामस्माकमुपरोधकः॥ १६</a-v></p>
<p id="6.6.17"><a-v>तरिष्यति च सुव्यक्तं राघवः सागरं सुखम्।</a-v><a-v>तरसा युक्तरूपेण सानुजः सबलानुगः॥ १७</a-v></p>
<p id="6.6.18"><a-v>अस्मिन्नेवंगते कार्ये विरुद्धे वानरैः सह।</a-v><a-v>हितं पुरे च सैन्ये च सर्वं संमन्त्र्यतां मम॥ १८</a-v></p>
<p><a-v>इति श्रीरामायणे युद्धकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
