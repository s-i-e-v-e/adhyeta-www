<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/005.sxml"><a-title>वाल्मीकिरामायणम् युद्धकाण्डम् ५ सर्गः</a-title><a-meta>
<p>Unique Words: 202</p>
</a-meta><hr><a-sec><p id="6.5.1"><a-v>सा तु नीलेन विधिवत्स्वारक्षा सुसमाहिता।</a-v><a-v>सागरस्योत्तरे तीरे साधु सेना निवेशिता॥ १</a-v></p>
<p id="6.5.2"><a-v>मैन्दश्च द्विविधश्चोभौ तत्र वानरपुंगवौ।</a-v><a-v>विचेरतुश्च तां सेनां रक्षार्थं सर्वतो दिशम्॥ २</a-v></p>
<p id="6.5.3"><a-v>निविष्टायां तु सेनायां तीरे नदनदीपतेः।</a-v><a-v>पार्श्वस्थं लक्ष्मणं दृष्ट्वा रामो वचनमब्रवीत्॥ ३</a-v></p>
<p id="6.5.4"><a-v>शोकश्च किल कालेन गच्छता ह्यपगच्छति।</a-v><a-v>मम चापश्यतः कान्तामहन्यहनि वर्धते॥ ४</a-v></p>
<p id="6.5.5"><a-v>न मे दुःखं प्रिया दूरे न मे दुःखं हृतेति च।</a-v><a-v>एतदेवानुशोचामि वयोऽस्या ह्यतिवर्तते॥ ५</a-v></p>
<p id="6.5.6"><a-v>वाहि वात यतः कन्या तां स्पृष्ट्वा मामपि स्पृश।</a-v><a-v>त्वयि मे गात्रसंस्पर्शश्चन्द्रे दृष्टिसमागमः॥ ६</a-v></p>
<p id="6.5.7"><a-v>तन्मे दहति गात्राणि विषं पीतमिवाशये।</a-v><a-v>हा नाथेति प्रिया सा मां ह्रियमाणा यदब्रवीत्॥ ७</a-v></p>
<p id="6.5.8"><a-v>तद्वियोगेन्धनवता तच्चिन्ताविपुलार्चिषा।</a-v><a-v>रात्रिं दिवं शरीरं मे दह्यते मदनाग्निना॥ ८</a-v></p>
<p id="6.5.9"><a-v>अवगाह्यार्णवं स्वप्स्ये सौमित्रे भवता विना।</a-v><a-v>कथंचित्प्रज्वलन्कामः समासुप्तं जले दहेत्॥ ९</a-v></p>
<p id="6.5.10"><a-v>बह्वेतत्कामयानस्य शक्यमेतेन जीवितुम्।</a-v><a-v>यदहं सा च वामोरुरेकां धरणिमाश्रितौ॥ १०</a-v></p>
<p id="6.5.11"><a-v>केदारस्येव केदारः सोदकस्य निरूदकः।</a-v><a-v>उपस्नेहेन जीवामि जीवन्तीं यच्छृणोमि ताम्॥ ११</a-v></p>
<p id="6.5.12"><a-v>कदा तु खलु सुस्शोणीं शतपत्रायतेक्षणाम्।</a-v><a-v>विजित्य शत्रून्द्रक्ष्यामि सीतां स्फीतामिव श्रियम्॥ १२</a-v></p>
<p id="6.5.13"><a-v>कदा नु चारुबिम्बौष्ठं तस्याः पद्ममिवाननम्।</a-v><a-v>ईषदुन्नम्य पास्यामि रसायनमिवातुरः॥ १३</a-v></p>
<p id="6.5.14"><a-v>तौ तस्याः संहतौ पीनौ स्तनौ तालफलोपमौ।</a-v><a-v>कदा नु खलु सोत्कम्पौ हसन्त्या मां भजिष्यतः॥ १४</a-v></p>
<p id="6.5.15"><a-v>सा नूनमसितापाङ्गी रक्षोमध्यगता सती।</a-v><a-v>मन्नाथा नाथहीनेव त्रातारं नाधिगच्छति॥ १५</a-v></p>
<p id="6.5.16"><a-v>कदा विक्षोभ्य रक्षांसि सा विधूयोत्पतिष्यति।</a-v><a-v>विधूय जलदान्नीलाञ्शशिलेखा शरत्स्विव॥ १६</a-v></p>
<p id="6.5.17"><a-v>स्वभावतनुका नूनं शोकेनानशनेन च।</a-v><a-v>भूयस्तनुतरा सीता देशकालविपर्ययात्॥ १७</a-v></p>
<p id="6.5.18"><a-v>कदा नु राक्षसेन्द्रस्य निधायोरसि सायकान्।</a-v><a-v>सीतां प्रत्याहरिष्यामि शोकमुत्सृज्य मानसं॥ १८</a-v></p>
<p id="6.5.19"><a-v>कदा नु खलु मां साध्वी सीतामरसुतोपमा।</a-v><a-v>सोत्कण्ठा कण्ठमालम्ब्य मोक्ष्यत्यानन्दजं जलम्॥ १९</a-v></p>
<p id="6.5.20"><a-v>कदा शोकमिमं घोरं मैथिली विप्रयोगजम्।</a-v><a-v>सहसा विप्रमोक्ष्यामि वासः शुक्लेतरं यथा॥ २०</a-v></p>
<p id="6.5.21"><a-v>एवं विलपतस्तस्य तत्र रामस्य धीमतः।</a-v><a-v>दिनक्षयान्मन्दवपुर्भास्करोऽस्तमुपागमत्॥ २१</a-v></p>
<p id="6.5.22"><a-v>आश्वासितो लक्ष्मणेन रामः संध्यामुपासत।</a-v><a-v>स्मरन्कमलपत्राक्षीं सीतां शोकाकुलीकृतः॥ २२</a-v></p>
<p><a-v>इति श्रीरामायणे युद्धकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
