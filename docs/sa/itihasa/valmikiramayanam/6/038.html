<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/038.sxml"><a-title>वाल्मीकिरामायणम् युद्धकाण्डम् ३८ सर्गः</a-title><a-meta>
<p>Unique Words: 332</p>
</a-meta><hr><a-sec><p id="6.38.1"><a-v>भर्तारं निहतं दृष्ट्वा लक्ष्मणं च महाबलम्।</a-v><a-v>विललाप भृशं सीता करुणं शोककर्शिता॥ १</a-v></p>
<p id="6.38.2"><a-v>ऊचुर्लक्षणिका ये मां पुत्रिण्यविधवेति च।</a-v><a-v>तेऽस्य सर्वे हते रामेऽज्ञानिनोऽनृतवादिनः॥ २</a-v></p>
<p id="6.38.3"><a-v>यज्वनो महिषीं ये मामूचुः पत्नीं च सत्रिणः।</a-v><a-v>तेऽद्य सर्वे हते रामेऽज्ञानिनोऽनृतवादिनः॥ ३</a-v></p>
<p id="6.38.4"><a-v>वीरपार्थिवपत्नी त्वं ये धन्येति च मां विदुः।</a-v><a-v>तेऽद्य सर्वे हते रामेऽज्ञानिनोऽनृतवादिनः॥ ४</a-v></p>
<p id="6.38.5"><a-v>ऊचुः संश्रवणे ये मां द्विजाः कार्तान्तिकाः शुभाम्।</a-v><a-v>तेऽद्य सर्वे हते रामेऽज्ञानिनोऽनृतवादिनः॥ ५</a-v></p>
<p id="6.38.6"><a-v>इमानि खलु पद्मानि पादयोर्यैः किल स्त्रियः।</a-v><a-v>अधिराज्येऽभिषिच्यन्ते नरेन्द्रैः पतिभिः सह॥ ६</a-v></p>
<p id="6.38.7"><a-v>वैधव्यं यान्ति यैर्नार्योऽलक्षणैर्भाग्यदुर्लभाः।</a-v><a-v>नात्मनस्तानि पश्यामि पश्यन्ती हतलक्षणा॥ ७</a-v></p>
<p id="6.38.8"><a-v>सत्यानीमानि पद्मानि स्त्रीणामुक्त्वानि लक्षणे।</a-v><a-v>तान्यद्य निहते रामे वितथानि भवन्ति मे॥ ८</a-v></p>
<p id="6.38.9"><a-v>केशाः सूक्ष्माः समा नीला भ्रुवौ चासंगते मम।</a-v><a-v>वृत्ते चालोमशे जङ्घे दन्ताश्चाविरला मम॥ ९</a-v></p>
<p id="6.38.10"><a-v>शङ्खे नेत्रे करौ पादौ गुल्फावूरू च मे चितौ।</a-v><a-v>अनुवृत्ता नखाः स्निग्धाः समाश्चाङ्गुलयो मम॥ १०</a-v></p>
<p id="6.38.11"><a-v>स्तनौ चाविरलौ पीनौ ममेमौ मग्नचूचुकौ।</a-v><a-v>मग्ना चोत्सङ्गिनी नाभिः पार्श्वोरस्कं च मे चितम्॥ ११</a-v></p>
<p id="6.38.12"><a-v>मम वर्णो मणिनिभो मृदून्यङ्गरुहाणि च।</a-v><a-v>प्रतिष्ठितां द्वदशभिर्मामूचुः शुभलक्षणाम्॥ १२</a-v></p>
<p id="6.38.13"><a-v>समग्रयवमच्छिद्रं पाणिपादं च वर्णवत्।</a-v><a-v>मन्दस्मितेत्येव च मां कन्यालक्षणिका विदुः॥ १३</a-v></p>
<p id="6.38.14"><a-v>अधिराज्येऽभिषेको मे ब्राह्मणैः पतिना सह।</a-v><a-v>कृतान्तकुशलैरुक्तं तत्सर्वं वितथीकृतम्॥ १४</a-v></p>
<p id="6.38.15"><a-v>शोधयित्वा जनस्थानं प्रवृत्तिमुपलभ्य च।</a-v><a-v>तीर्त्वा सागरमक्षोभ्यं भ्रातरौ गोष्पदे हतौ॥ १५</a-v></p>
<p id="6.38.16"><a-v>ननु वारुणमाग्नेयमैन्द्रं वायव्यमेव च।</a-v><a-v>अस्त्रं ब्रह्मशिरश्चैव राघवौ प्रत्यपद्यताम्॥ १६</a-v></p>
<p id="6.38.17"><a-v>अदृश्यमानेन रणे मायया वासवोपमौ।</a-v><a-v>मम नाथावनाथाया निहतौ रामलक्ष्मणौ॥ १७</a-v></p>
<p id="6.38.18"><a-v>न हि दृष्टिपथं प्राप्य राघवस्य रणे रिपुः।</a-v><a-v>जीवन्प्रतिनिवर्तेत यद्यपि स्यान्मनोजवः॥ १८</a-v></p>
<p id="6.38.19"><a-v>न कालस्यातिभारोऽस्ति कृतान्तश्च सुदुर्जयः।</a-v><a-v>यत्र रामः सह भ्रात्रा शेते युधि निपाथितः॥ १९</a-v></p>
<p id="6.38.20"><a-v>नाहं शोचामि भर्तारं निहतं न च लक्ष्मणम्।</a-v><a-v>नात्मानं जननी चापि यथा श्वश्रूं तपस्विनीम्॥ २०</a-v></p>
<p id="6.38.21"><a-v>सा हि चिन्तयते नित्यं समाप्तव्रतमागतम्।</a-v><a-v>कदा द्रक्ष्यामि सीतां च रामं च सहलक्ष्मणम्॥ २१</a-v></p>
<p id="6.38.22"><a-v>परिदेवयमानां तां राक्षसी त्रिजटाब्रवीत्।</a-v><a-v>मा विषादं कृथा देवि भर्तायं तव जीवति॥ २२</a-v></p>
<p id="6.38.23"><a-v>कारणानि च वक्ष्यामि महान्ति सदृशानि च।</a-v><a-v>यथेमौ जीवतो देवि भ्रातरौ रामलक्ष्मणौ॥ २३</a-v></p>
<p id="6.38.24"><a-v>न हि कोपपरीतानि हर्षपर्युत्सुकानि च।</a-v><a-v>भवन्ति युधि योधानां मुखानि निहते पतौ॥ २४</a-v></p>
<p id="6.38.25"><a-v>इदं विमानं वैदेहि पुष्पकं नाम नामतः।</a-v><a-v>दिव्यं त्वां धारयेन्नेदं यद्येतौ गजजीवितौ॥ २५</a-v></p>
<p id="6.38.26"><a-v>हतवीरप्रधाना हि हतोत्साहा निरुद्यमा।</a-v><a-v>सेना भ्रमति संख्येषु हतकर्णेव नौर्जले॥ २६</a-v></p>
<p id="6.38.27"><a-v>इयं पुनरसंभ्रान्ता निरुद्विग्ना तरस्विनी।</a-v><a-v>सेना रक्षति काकुत्स्थौ मायया निर्जितौ रणे॥ २७</a-v></p>
<p id="6.38.28"><a-v>सा त्वं भव सुविस्रब्धा अनुमानैः सुखोदयैः।</a-v><a-v>अहतौ पश्य काकुत्स्थौ स्नेहादेतद्ब्रवीमि ते॥ २८</a-v></p>
<p id="6.38.29"><a-v>अनृतं नोक्तपूर्वं मे न च वक्ष्ये कदाचन।</a-v><a-v>चारित्रसुखशीलत्वात्प्रविष्टासि मनो मम॥ २९</a-v></p>
<p id="6.38.30"><a-v>नेमौ शक्यौ रणे जेतुं सेन्द्रैरपि सुरासुरैः।</a-v><a-v>एतयोराननं दृष्ट्वा मया चावेदितं तव॥ ३०</a-v></p>
<p id="6.38.31"><a-v>इदं च सुमहच्चिह्नं शनैः पश्यस्व मैथिलि।</a-v><a-v>निःसंज्ञावप्युभावेतौ नैव लक्ष्मीर्वियुज्यते॥ ३१</a-v></p>
<p id="6.38.32"><a-v>प्रायेण गतसत्त्वानां पुरुषाणां गतायुषाम्।</a-v><a-v>दृश्यमानेषु वक्त्रेषु परं भवति वैकृतम्॥ ३२</a-v></p>
<p id="6.38.33"><a-v>त्यज शोकं च दुःखं च मोहं च जनकात्मजे।</a-v><a-v>रामलक्ष्मणयोरर्थे नाद्य शक्यमजीवितुम्॥ ३३</a-v></p>
<p id="6.38.34"><a-v>श्रुत्वा तु वचनं तस्याः सीता सुरसुतोपमा।</a-v><a-v>कृताञ्जलिरुवाचेदमेवमस्त्विति मैथिली॥ ३४</a-v></p>
<p id="6.38.35"><a-v>विमानं पुष्पकं तत्तु समिवर्त्य मनोजवम्।</a-v><a-v>दीना त्रिजटया सीता लङ्कामेव प्रवेशिता॥ ३५</a-v></p>
<p id="6.38.36"><a-v>ततस्त्रिजटया सार्धं पुष्पकादवरुह्य सा।</a-v><a-v>अशोकवनिकामेव रक्षसीभिः प्रवेशिता॥ ३६</a-v></p>
<p id="6.38.37"><a-v>प्रविश्य सीता बहुवृक्षषण्डां तां राक्षसेन्द्रस्य विहारभूमिम्।</a-v><a-v>संप्रेक्ष्य संचिन्त्य च राजपुत्रौ परं विषादं समुपाजगाम॥ ३७</a-v></p>
<p><a-v>इति श्रीरामायणे युद्धकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
