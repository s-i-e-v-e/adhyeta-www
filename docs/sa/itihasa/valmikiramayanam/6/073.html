<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/073.sxml"><a-title>वाल्मीकिरामायणम् युद्धकाण्डम् ७३ सर्गः</a-title><a-meta>
<p>Unique Words: 266</p>
</a-meta><hr><a-sec><p id="6.73.1"><a-v>अथ तस्यामवस्थायां लक्ष्मणं रावणानुजः।</a-v><a-v>परेषामहितं वाक्यमर्थसाधकमब्रवीत्॥ १</a-v></p>
<p id="6.73.2"><a-v>अस्यानीकस्य महतो भेदने यतलक्ष्मण।</a-v><a-v>राक्षसेन्द्रसुतोऽप्यत्र भिन्ने दृश्यो भविष्यति॥ २</a-v></p>
<p id="6.73.3"><a-v>स त्वमिन्द्राशनिप्रख्यैः शरैरवकिरन्परान्।</a-v><a-v>अभिद्रवाशु यावद्वै नैतत्कर्म समाप्यते॥ ३</a-v></p>
<p id="6.73.4"><a-v>जहि वीरदुरात्मानं मायापरमधार्मिकम्।</a-v><a-v>रावणिं क्रूरकर्माणं सर्वलोकभयावहम्॥ ४</a-v></p>
<p id="6.73.5"><a-v>विभीषणवचः श्रुत्वा लक्ष्मणः शुभलक्षणः।</a-v><a-v>ववर्ष शरवर्षाणि राक्षसेन्द्रसुतं प्रति॥ ५</a-v></p>
<p id="6.73.6"><a-v>ऋक्षाः शाखामृगाश्चैव द्रुमाद्रिवरयोधिनः।</a-v><a-v>अभ्यधावन्त सहितास्तदनीकमवस्थितम्॥ ६</a-v></p>
<p id="6.73.7"><a-v>राक्षसाश्च शितैर्बाणैरसिभिः शक्तितोमरैः।</a-v><a-v>उद्यतैः समवर्तन्त कपिसैन्यजिघांसवः॥ ७</a-v></p>
<p id="6.73.8"><a-v>स संप्रहारस्तुमुलः संजज्ञे कपिरक्षसाम्।</a-v><a-v>शब्देन महता लङ्कां नादयन्वै समन्ततः॥ ८</a-v></p>
<p id="6.73.9"><a-v>शस्त्रैर्बहुविधाकारैः शितैर्बाणैश्च पादपैः।</a-v><a-v>उद्यतैर्गिरिशृङ्गैश्च घोरैराकाशमावृतम्॥ ९</a-v></p>
<p id="6.73.10"><a-v>ते राक्षसा वानरेषु विकृताननबाहवः।</a-v><a-v>निवेशयन्तः शस्त्राणि चक्रुस्ते सुमहद्भयम्॥ १०</a-v></p>
<p id="6.73.11"><a-v>तथैव सकलैर्वृक्षैर्गिरिशृङ्गैश्च वानराः।</a-v><a-v>अभिजघ्नुर्निजघ्नुश्च समरे राक्षसर्षभान्॥ ११</a-v></p>
<p id="6.73.12"><a-v>ऋक्षवानरमुख्यैश्च महाकायैर्महाबलैः।</a-v><a-v>रक्षसां वध्यमानानां महद्भयमजायत॥ १२</a-v></p>
<p id="6.73.13"><a-v>स्वमनीकं विषण्णं तु श्रुत्वा शत्रुभिरर्दितम्।</a-v><a-v>उदतिष्ठत दुर्धर्षस्तत्कर्मण्यननुष्ठिते॥ १३</a-v></p>
<p id="6.73.14"><a-v>वृक्षान्धकारान्निष्क्रम्य जातक्रोधः स रावणिः।</a-v><a-v>आरुरोह रथं सज्जं पूर्वयुक्तं स राक्षसः॥ १४</a-v></p>
<p id="6.73.15"><a-v>स भीमकार्मुकशरः कृष्णाञ्जनचयोपमः।</a-v><a-v>रक्तास्यनयनः क्रूरो बभौ मृत्युरिवान्तकः॥ १५</a-v></p>
<p id="6.73.16"><a-v>दृष्ट्वैव तु रथस्थं तं पर्यवर्तत तद्बलम्।</a-v><a-v>रक्षसां भीमवेगानां लक्ष्मणेन युयुत्सताम्॥ १६</a-v></p>
<p id="6.73.17"><a-v>तस्मिन्काले तु हनुमानुद्यम्य सुदुरासदम्।</a-v><a-v>धरणीधरसंकाशी महावृक्षमरिंदमः॥ १७</a-v></p>
<p id="6.73.18"><a-v>स राक्षसानां तत्सैन्यं कालाग्निरिव निर्दहन्।</a-v><a-v>चकार बहुभिर्वृक्षैर्निःसंज्ञं युधि वानरः॥ १८</a-v></p>
<p id="6.73.19"><a-v>विध्वंसयन्तं तरसा दृष्ट्वैव पवनात्मजम्।</a-v><a-v>राक्षसानां सहस्राणि हनूमन्तमवाकिरन्॥ १९</a-v></p>
<p id="6.73.20"><a-v>शितशूलधराः शूलैरसिभिश्चासिपाणयः।</a-v><a-v>शक्तिभिः शक्तिहस्ताश्च पट्टसैः पट्टसायुधाः॥ २०</a-v></p>
<p id="6.73.21"><a-v>परिघैश्च गदाभिश्च कुन्तैश्च शुभदर्शनैः।</a-v><a-v>शतशश्च शतघ्नीभिरायसैरपि मुद्गरैः॥ २१</a-v></p>
<p id="6.73.22"><a-v>घोरैः परशुभिश्चैव भिण्डिपालैश्च राक्षसाः।</a-v><a-v>मुष्टिभिर्वज्रवेगैश्च तलैरशनिसंनिभैः॥ २२</a-v></p>
<p id="6.73.23"><a-v>अभिजघ्नुः समासाद्य समन्तात्पर्वतोपमम्।</a-v><a-v>तेषामपि च संक्रुद्धश्चकार कदनं महत्॥ २३</a-v></p>
<p id="6.73.24"><a-v>स ददर्श कपिश्रेष्ठमचलोपममिन्द्रजित्।</a-v><a-v>सूदयानममित्रघ्नममित्रान्पवनात्मजम्॥ २४</a-v></p>
<p id="6.73.25"><a-v>स सारथिमुवाचेदं याहि यत्रैष वानरः।</a-v><a-v>क्षयमेव हि नः कुर्याद्राक्षसानामुपेक्षितः॥ २५</a-v></p>
<p id="6.73.26"><a-v>इत्युक्तः सारथिस्तेन ययौ यत्र स मारुतिः।</a-v><a-v>वहन्परमदुर्धर्षं स्थितमिन्द्रजितं रथे॥ २६</a-v></p>
<p id="6.73.27"><a-v>सोऽभ्युपेत्य शरान्खड्गान्पट्टसासिपरश्वधान्।</a-v><a-v>अभ्यवर्षत दुर्धर्षः कपिमूर्ध्नि स राक्षसः॥ २७</a-v></p>
<p id="6.73.28"><a-v>तानि शस्त्राणि घोराणि प्रतिगृह्य स मारुतिः।</a-v><a-v>रोषेण महताविषो वाक्यं चेदमुवाच ह॥ २८</a-v></p>
<p id="6.73.29"><a-v>युध्यस्व यदि शूरोऽसि रावणात्मज दुर्मते।</a-v><a-v>वायुपुत्रं समासाद्य न जीवन्प्रतियास्यसि॥ २९</a-v></p>
<p id="6.73.30"><a-v>बाहुभ्यां संप्रयुध्यस्व यदि मे द्वन्द्वमाहवे।</a-v><a-v>वेगं सहस्व दुर्बुद्धे ततस्त्वं रक्षसां वरः॥ ३०</a-v></p>
<p id="6.73.31"><a-v>हनूमन्तं जिघांसन्तं समुद्यतशरासनम्।</a-v><a-v>रावणात्मजमाचष्टे लक्ष्मणाय विभीषणः॥ ३१</a-v></p>
<p id="6.73.32"><a-v>यस्तु वासवनिर्जेता रावणस्यात्मसंभवः।</a-v><a-v>स एष रथमास्थाय हनूमन्तं जिघांसति॥ ३२</a-v></p>
<p id="6.73.33"><a-v>तमप्रतिमसंस्थानैः शरैः शत्रुविदारणैः।</a-v><a-v>जीवितान्तकरैर्घोरैः सौमित्रे रावणिं जहि॥ ३३</a-v></p>
<p id="6.73.34"><a-v>इत्येवमुक्तस्तु तदा महात्मा विभीषणेनारिविभीषणेन।</a-v><a-v>ददर्श तं पर्वतसंनिकाशं रथस्थितं भीमबलं दुरासदम्॥ ३४</a-v></p>
<p><a-v>इति श्रीरामायणे युद्धकाण्डे त्रिसप्ततितमः सर्गः ॥ ७३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
