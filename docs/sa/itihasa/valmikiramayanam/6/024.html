<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/024.sxml"><a-title>वाल्मीकिरामायणम् युद्धकाण्डम् २४ सर्गः</a-title><a-meta>
<p>Unique Words: 344</p>
</a-meta><hr><a-sec><p id="6.24.1"><a-v>सीतां तु मोहितां दृष्ट्वा सरमा नाम राक्षसी।</a-v><a-v>आससादाशु वैदेहीं प्रियां प्रणयिनी सखी॥ १</a-v></p>
<p id="6.24.2"><a-v>सा हि तत्र कृता मित्रं सीतया रक्ष्यमाणया।</a-v><a-v>रक्षन्ती रावणादिष्टा सानुक्रोशा दृढव्रता॥ २</a-v></p>
<p id="6.24.3"><a-v>सा ददर्श सखीं सीतां सरमा नष्टचेतनाम्।</a-v><a-v>उपावृत्योत्थितां ध्वस्तां वडवामिव पांसुषु॥ ३</a-v></p>
<p id="6.24.4"><a-v>तां समाश्वासयामास सखी स्नेहेन सुव्रता।</a-v><a-v>उक्ता यद्रावणेन त्वं प्रत्युक्तं च स्वयं त्वया॥ ४</a-v></p>
<p id="6.24.5"><a-v>सखीस्नेहेन तद्भीरु मया सर्वं प्रतिश्रुतम्।</a-v><a-v>लीनया गनहे शूह्ये भयमुत्सृज्य रावणात्।</a-v><a-v>तव हेतोर्विशालाक्षि न हि मे जीवितं प्रियम्॥ ५</a-v></p>
<p id="6.24.6"><a-v>स संभ्रान्तश्च निष्क्रान्तो यत्कृते राक्षसाधिपः।</a-v><a-v>तच्च मे विदितं सर्वमभिनिष्क्रम्य मैथिलि॥ ६</a-v></p>
<p id="6.24.7"><a-v>न शक्यं सौप्तिकं कर्तुं रामस्य विदितात्मनः।</a-v><a-v>वधश्च पुरुषव्याघ्रे तस्मिन्नेवोपपद्यते॥ ७</a-v></p>
<p id="6.24.8"><a-v>न चैव वानरा हन्तुं शक्याः पादपयोधिनः।</a-v><a-v>सुरा देवर्षभेणेव रामेण हि सुरक्षिताः॥ ८</a-v></p>
<p id="6.24.9"><a-v>दीर्घवृत्तभुजः श्रीमान्महोरस्कः प्रतापवान्।</a-v><a-v>धन्वी संहननोपेतो धर्मात्मा भुवि विश्रुतः॥ ९</a-v></p>
<p id="6.24.10"><a-v>विक्रान्तो रक्षिता नित्यमात्मनश्च परस्य च।</a-v><a-v>लक्ष्मणेन सह भ्रात्रा कुशली नयशास्त्रवित्॥ १०</a-v></p>
<p id="6.24.11"><a-v>हन्ता परबलौघानामचिन्त्यबलपौरुषः।</a-v><a-v>न हतो राघवः श्रीमान्सीते शत्रुनिबर्हणः॥ ११</a-v></p>
<p id="6.24.12"><a-v>अयुक्तबुद्धिकृत्येन सर्वभूतविरोधिना।</a-v><a-v>इयं प्रयुक्ता रौद्रेण माया मायाविदा त्वयि॥ १२</a-v></p>
<p id="6.24.13"><a-v>शोकस्ते विगतः सर्वः कल्याणं त्वामुपस्थितम्।</a-v><a-v>ध्रुवं त्वां भजते लक्ष्मीः प्रियं प्रीतिकरं शृणु॥ १३</a-v></p>
<p id="6.24.14"><a-v>उत्तीर्य सागरं रामः सह वानरसेनया।</a-v><a-v>संनिविष्टः समुद्रस्य तीरमासाद्य दक्षिणम्॥ १४</a-v></p>
<p id="6.24.15"><a-v>दृष्टो मे परिपूर्णार्थः काकुत्स्थः सहलक्ष्मणः।</a-v><a-v>सहितैः सागरान्तस्थैर्बलैस्तिष्ठति रक्षितः॥ १५</a-v></p>
<p id="6.24.16"><a-v>अनेन प्रेषिता ये च राक्षसा लघुविक्रमः।</a-v><a-v>राघवस्तीर्ण इत्येवं प्रवृत्तिस्तैरिहाहृता॥ १६</a-v></p>
<p id="6.24.17"><a-v>स तां श्रुत्वा विशालाक्षि प्रवृत्तिं राक्षसाधिपः।</a-v><a-v>एष मन्त्रयते सर्वैः सचिवैः सह रावणः॥ १७</a-v></p>
<p id="6.24.18"><a-v>इति ब्रुवाणा सरमा राक्षसी सीतया सह।</a-v><a-v>सर्वोद्योगेन सैन्यानां शब्दं शुश्राव भैरवम्॥ १८</a-v></p>
<p id="6.24.19"><a-v>दण्डनिर्घातवादिन्याः श्रुत्वा भेर्या महास्वनम्।</a-v><a-v>उवाच सरमा सीतामिदं मधुरभाषिणी॥ १९</a-v></p>
<p id="6.24.20"><a-v>संनाहजननी ह्येषा भैरवा भीरु भेरिका।</a-v><a-v>भेरीनादं च गम्भीरं शृणु तोयदनिस्वनम्॥ २०</a-v></p>
<p id="6.24.21"><a-v>कल्प्यन्ते मत्तमातंगा युज्यन्ते रथवाजिनः।</a-v><a-v>तत्र तत्र च संनद्धाः संपतन्ति पदातयः॥ २१</a-v></p>
<p id="6.24.22"><a-v>आपूर्यन्ते राजमार्गाः सैन्यैरद्भुतदर्शनैः।</a-v><a-v>वेगवद्भिर्नदद्भिश्च तोयौघैरिव सागरः॥ २२</a-v></p>
<p id="6.24.23"><a-v>शास्त्राणां च प्रसन्नानां चर्मणां वर्मणां तथा।</a-v><a-v>रथवाजिगजानां च भूषितानां च रक्षसाम्॥ २३</a-v></p>
<p id="6.24.24"><a-v>प्रभां विसृजतां पश्य नानावर्णां समुत्थिताम्।</a-v><a-v>वनं निर्दहतो धर्मे यथारूपं विभावसोः॥ २४</a-v></p>
<p id="6.24.25"><a-v>घण्टानां शृणु निर्घोषं रथानां शृणु निस्वनम्।</a-v><a-v>हयानां हेषमाणानां शृणु तूर्यध्वनिं यथा॥ २५</a-v></p>
<p id="6.24.26"><a-v>उद्यतायुधहस्तानां राक्षसेन्द्रानुयायिनाम्।</a-v><a-v>संभ्रमो रक्षसामेष तुमुलो लोमहर्षणः॥ २६</a-v></p>
<p id="6.24.27"><a-v>श्रीस्त्वां भजति शोकघ्नी रक्षसां भयमागतम्।</a-v><a-v>रामात्कमलपत्राक्षि दैत्यानामिव वासवात्॥ २७</a-v></p>
<p id="6.24.28"><a-v>अवजित्य जितक्रोधस्तमचिन्त्यपराक्रमः।</a-v><a-v>रावणं समरे हत्वा भर्ता त्वाधिगमिष्यति॥ २८</a-v></p>
<p id="6.24.29"><a-v>विक्रमिष्यति रक्षःसु भर्ता ते सहलक्ष्मणः।</a-v><a-v>यथा शत्रुषु शत्रुघ्नो विष्णुना सह वासवः॥ २९</a-v></p>
<p id="6.24.30"><a-v>आगतस्य हि रामस्य क्षिप्रमङ्कगतां सतीम्।</a-v><a-v>अहं द्रक्ष्यामि सिद्धार्थां त्वां शत्रौ विनिपातिते॥ ३०</a-v></p>
<p id="6.24.31"><a-v>अश्रूण्यानन्दजानि त्वं वर्तयिष्यसि शोभने।</a-v><a-v>समागम्य परिष्वक्ता तस्योरसि महोरसः॥ ३१</a-v></p>
<p id="6.24.32"><a-v>अचिरान्मोक्ष्यते सीते देवि ते जघनं गताम्।</a-v><a-v>धृतामेतां बहून्मासान्वेणीं रामो महाबलः॥ ३२</a-v></p>
<p id="6.24.33"><a-v>तस्य दृष्ट्वा मुखं देवि पूर्णचन्द्रमिवोदितम्।</a-v><a-v>मोक्ष्यसे शोकजं वारि निर्मोकमिव पन्नगी॥ ३३</a-v></p>
<p id="6.24.34"><a-v>रावणं समरे हत्वा नचिरादेव मैथिलि।</a-v><a-v>त्वया समग्रं प्रियया सुखार्हो लप्स्यते सुखम्॥ ३४</a-v></p>
<p id="6.24.35"><a-v>समागता त्वं रामेण मोदिष्यसि महात्मना।</a-v><a-v>सुवर्षेण समायुक्ता यथा सस्येन मेदिनी॥ ३५</a-v></p>
<p id="6.24.36"><a-v>गिरिवरमभितोऽनुवर्तमानो हय इव मण्डलमाशु यः करोति।</a-v><a-v>तमिह शरणमभ्युपेहि देवि दिवसकरं प्रभवो ह्ययं प्रजानाम्॥ ३६</a-v></p>
<p><a-v>इति श्रीरामायणे युद्धकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
