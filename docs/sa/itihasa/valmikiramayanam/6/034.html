<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/034.sxml"><a-title>वाल्मीकिरामायणम् युद्धकाण्डम् ३४ सर्गः</a-title><a-meta>
<p>Unique Words: 251</p>
</a-meta><hr><a-sec><p id="6.34.1"><a-v>युध्यतामेव तेषां तु तदा वानररक्षसाम्।</a-v><a-v>रविरस्तं गतो रात्रिः प्रवृत्ता प्राणहारिणी॥ १</a-v></p>
<p id="6.34.2"><a-v>अन्योन्यं बद्धवैराणां घोराणां जयमिच्छताम्।</a-v><a-v>संप्रवृत्तं निशायुद्धं तदा वारणरक्षसाम्॥ २</a-v></p>
<p id="6.34.3"><a-v>राक्षसोऽसीति हरयो हरिश्चासीति राक्षसाः।</a-v><a-v>अन्योन्यं समरे जघ्नुस्तस्मिंस्तमसि दारुणे॥ ३</a-v></p>
<p id="6.34.4"><a-v>जहि दारय चैतीति कथं विद्रवसीति च।</a-v><a-v>एवं सुतुमुलः शब्दस्तस्मिंस्तमसि शुश्रुवे॥ ४</a-v></p>
<p id="6.34.5"><a-v>कालाः काञ्चनसंनाहास्तस्मिंस्तमसि राक्षसाः।</a-v><a-v>संप्रादृश्यन्त शैलेन्द्रा दीप्तौषधिवना इव॥ ५</a-v></p>
<p id="6.34.6"><a-v>तस्मिंस्तमसि दुष्पारे राक्षसाः क्रोधमूर्छिताः।</a-v><a-v>परिपेतुर्महावेगा भक्षयन्तः प्लवंगमान्॥ ६</a-v></p>
<p id="6.34.7"><a-v>ते हयान्काञ्चनापीडन्ध्वजांश्चाग्निशिखोपमान्।</a-v><a-v>आप्लुत्य दशनैस्तीक्ष्णैर्भीमकोपा व्यदारयन्॥ ७</a-v></p>
<p id="6.34.8"><a-v>कुञ्जरान्कुञ्जरारोहान्पताकाध्वजिनो रथान्।</a-v><a-v>चकर्षुश्च ददंशुश्च दशनैः क्रोधमूर्छिताः॥ ८</a-v></p>
<p id="6.34.9"><a-v>लक्ष्मणश्चापि रामश्च शरैराशीविषोमपैः।</a-v><a-v>दृश्यादृश्यानि रक्षांसि प्रवराणि निजघ्नतुः॥ ९</a-v></p>
<p id="6.34.10"><a-v>तुरंगखुरविध्वस्तं रथनेमिसमुद्धतम्।</a-v><a-v>रुरोध कर्णनेत्राणिण्युध्यतां धरणीरजः॥ १०</a-v></p>
<p id="6.34.11"><a-v>वर्तमाने तथा घोरे संग्रामे लोमहर्षणे।</a-v><a-v>रुधिरोदा महावेगा नद्यस्तत्र प्रसुस्रुवुः॥ ११</a-v></p>
<p id="6.34.12"><a-v>ततो भेरीमृदङ्गानां पणवानां च निस्वनः।</a-v><a-v>शङ्खवेणुस्वनोन्मिश्रः संबभूवाद्भुतोपमः॥ १२</a-v></p>
<p id="6.34.13"><a-v>हतानां स्तनमानानां राक्षसानां च निस्वनः।</a-v><a-v>शस्त्राणां वानराणां च संबभूवातिदारुणः॥ १३</a-v></p>
<p id="6.34.14"><a-v>शस्त्रपुष्पोपहारा च तत्रासीद्युद्धमेदिनी।</a-v><a-v>दुर्ज्ञेया दुर्निवेशा च शोणितास्रवकर्दमा॥ १४</a-v></p>
<p id="6.34.15"><a-v>सा बभूव निशा घोरा हरिराक्षसहारिणी।</a-v><a-v>कालरात्रीव भूतानां सर्वेषां दुरतिक्रमा॥ १५</a-v></p>
<p id="6.34.16"><a-v>ततस्ते राक्षसास्तत्र तस्मिंस्तमसि दारुणे।</a-v><a-v>राममेवाभ्यधावन्त संहृष्टा शरवृष्टिभिः॥ १६</a-v></p>
<p id="6.34.17"><a-v>तेषामापततां शब्दः क्रुद्धानामभिगर्जताम्।</a-v><a-v>उद्वर्त इव सप्तानां समुद्राणामभूत्स्वनः॥ १७</a-v></p>
<p id="6.34.18"><a-v>तेषां रामः शरैः षड्भिः षड्जघान निशाचरान्।</a-v><a-v>निमेषान्तरमात्रेण शितैरग्निशिखोपमैः॥ १८</a-v></p>
<p id="6.34.19"><a-v>यज्ञशत्रुश्च दुर्धर्षो महापार्श्वमहोदरौ।</a-v><a-v>वज्रदंष्ट्रो महाकायस्तौ चोभौ शुकसारणौ॥ १९</a-v></p>
<p id="6.34.20"><a-v>ते तु रामेण बाणौघः सर्वमर्मसु ताडिताः।</a-v><a-v>युद्धादपसृतास्तत्र सावशेषायुषोऽभवन्॥ २०</a-v></p>
<p id="6.34.21"><a-v>ततः काञ्चनचित्राङ्गैः शरैरग्निशिखोपमैः।</a-v><a-v>दिशश्चकार विमलाः प्रदिशश्च महाबलः॥ २१</a-v></p>
<p id="6.34.22"><a-v>ये त्वन्ये राक्षसा वीरा रामस्याभिमुखे स्थिताः।</a-v><a-v>तेऽपि नष्टाः समासाद्य पतंगा इव पावकम्॥ २२</a-v></p>
<p id="6.34.23"><a-v>सुवर्णपुङ्खैर्विशिखैः संपतद्भिः सहस्रशः।</a-v><a-v>बभूव रजनी चित्रा खद्योतैरिव शारदी॥ २३</a-v></p>
<p id="6.34.24"><a-v>राक्षसानां च निनदैर्हरीणां चापि गर्जितैः।</a-v><a-v>सा बभूव निशा घोरा भूयो घोरतरा तदा॥ २४</a-v></p>
<p id="6.34.25"><a-v>तेन शब्देन महता प्रवृद्धेन समन्ततः।</a-v><a-v>त्रिकूटः कन्दराकीर्णः प्रव्याहरदिवाचलः॥ २५</a-v></p>
<p id="6.34.26"><a-v>गोलाङ्गूला महाकायास्तमसा तुल्यवर्चसः।</a-v><a-v>संपरिष्वज्य बाहुभ्यां भक्षयन्रजनीचरान्॥ २६</a-v></p>
<p id="6.34.27"><a-v>अङ्गदस्तु रणे शत्रुं निहन्तुं समुपस्थितः।</a-v><a-v>रावणेर्निजघानाशु सारथिं च हयानपि॥ २७</a-v></p>
<p id="6.34.28"><a-v>इन्द्रजित्तु रथं त्यक्त्वा हताश्वो हतसारथिः।</a-v><a-v>अङ्गदेन महामायस्तत्रैवान्तरधीयत॥ २८</a-v></p>
<p id="6.34.29"><a-v>सोऽन्तर्धान गतः पापो रावणी रणकर्कशः।</a-v><a-v>ब्रह्मदत्तवरो वीरो रावणिः क्रोधमूर्छितः।</a-v><a-v>अदृश्यो निशितान्बाणान्मुमोचाशनिवर्चसः॥ २९</a-v></p>
<p id="6.34.30"><a-v>स रामं लक्ष्मणं चैव घोरैर्नागमयैः शरैः।</a-v><a-v>बिभेद समरे क्रुद्धः सर्वगात्रेषु राक्षसः॥ ३०</a-v></p>
<p><a-v>इति श्रीरामायणे युद्धकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
