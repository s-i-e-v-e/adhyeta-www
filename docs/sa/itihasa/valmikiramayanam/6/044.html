<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/044.sxml"><a-title>वाल्मीकिरामायणम् युद्धकाण्डम् ४४ सर्गः</a-title><a-meta>
<p>Unique Words: 302</p>
</a-meta><hr><a-sec><p id="6.44.1"><a-v>तद्दृष्ट्वा सुमहत्कर्म कृतं वानरसत्तमैः।</a-v><a-v>क्रोधमाहारयामास युधि तीव्रमकम्पनः॥ १</a-v></p>
<p id="6.44.2"><a-v>क्रोधमूर्छितरूपस्तु ध्नुवन्परमकार्मुकम्।</a-v><a-v>दृष्ट्वा तु कर्म शत्रूणां सारथिं वाक्यमब्रवीत्॥ २</a-v></p>
<p id="6.44.3"><a-v>तत्रैव तावत्त्वरितं रथं प्रापय सारथे।</a-v><a-v>एतेऽत्र बहवो घ्नन्ति सुबहून्राक्षसान्रणे॥ ३</a-v></p>
<p id="6.44.4"><a-v>एतेऽत्र बलवन्तो हि भीमकायाश्च वानराः।</a-v><a-v>द्रुमशैलप्रहरणास्तिष्ठन्ति प्रमुखे मम॥ ४</a-v></p>
<p id="6.44.5"><a-v>एतान्निहन्तुमिच्छामि समरश्लाघिनो ह्यहम्।</a-v><a-v>एतैः प्रमथितं सर्वं दृश्यते राक्षसं बलम्॥ ५</a-v></p>
<p id="6.44.6"><a-v>ततः प्रजविताश्वेन रथेन रथिनां वरः।</a-v><a-v>हरीनभ्यहनत्क्रोधाच्छरजालैरकम्पनः॥ ६</a-v></p>
<p id="6.44.7"><a-v>न स्थातुं वानराः शेकुः किं पुनर्योद्धुमाहवे।</a-v><a-v>अकम्पनशरैर्भग्नाः सर्व एव प्रदुद्रुवुः॥ ७</a-v></p>
<p id="6.44.8"><a-v>तान्मृत्युवशमापन्नानकम्पनवशं गतान्।</a-v><a-v>समीक्ष्य हनुमाञ्ज्ञातीनुपतस्थे महाबलः॥ ८</a-v></p>
<p id="6.44.9"><a-v>तं महाप्लवगं दृष्ट्वा सर्वे प्लवगयूथपाः।</a-v><a-v>समेत्य समरे वीराः सहिताः पर्यवारयन्॥ ९</a-v></p>
<p id="6.44.10"><a-v>व्यवस्थितं हनूमन्तं ते दृष्ट्वा हरियूथपाः।</a-v><a-v>बभूवुर्बलवन्तो हि बलवन्तमुपाश्रिताः॥ १०</a-v></p>
<p id="6.44.11"><a-v>अकम्पनस्तु शैलाभं हनूमन्तमवस्थितम्।</a-v><a-v>महेन्द्र इव धाराभिः शरैरभिववर्ष ह॥ ११</a-v></p>
<p id="6.44.12"><a-v>अचिन्तयित्वा बाणौघाञ्शरीरे पतिताञ्शितान्।</a-v><a-v>अकम्पनवधार्थाय मनो दध्रे महाबलः॥ १२</a-v></p>
<p id="6.44.13"><a-v>स प्रहस्य महातेजा हनूमान्मारुतात्मजः।</a-v><a-v>अभिदुद्राव तद्रक्षः कम्पयन्निव मेदिनीम्॥ १३</a-v></p>
<p id="6.44.14"><a-v>तस्याभिनर्दमानस्य दीप्यमानस्य तेजसा।</a-v><a-v>बभूव रूपं दुर्धर्षं दीप्तस्येव विभावसोः॥ १४</a-v></p>
<p id="6.44.15"><a-v>आत्मानं त्वप्रहरणं ज्ञात्वा क्रोधसमन्वितः।</a-v><a-v>शैलमुत्पाटयामास वेगेन हरिपुंगवः॥ १५</a-v></p>
<p id="6.44.16"><a-v>तं गृहीत्वा महाशैलं पाणिनैकेन मारुतिः।</a-v><a-v>विनद्य सुमहानादं भ्रामयामास वीर्यवान्॥ १६</a-v></p>
<p id="6.44.17"><a-v>ततस्तमभिदुद्राव राक्षसेन्द्रमकम्पनम्।</a-v><a-v>यथा हि नमुचिं संख्ये वज्रेणेव पुरंदरः॥ १७</a-v></p>
<p id="6.44.18"><a-v>अकम्पनस्तु तद्दृष्ट्वा गिरिशृङ्गं समुद्यतम्।</a-v><a-v>दूरादेव महाबाणैरर्धचन्द्रैर्व्यदारयत्॥ १८</a-v></p>
<p id="6.44.19"><a-v>तत्पर्वताग्रमाकाशे रक्षोबाणविदारितम्।</a-v><a-v>विकीर्णं पतितं दृष्ट्वा हनूमान्क्रोधमूर्छितः॥ १९</a-v></p>
<p id="6.44.20"><a-v>सोऽश्वकर्णं समासाद्य रोषदर्पान्वितो हरिः।</a-v><a-v>तूर्णमुत्पाटयामास महागिरिमिवोच्छ्रितम्॥ २०</a-v></p>
<p id="6.44.21"><a-v>तं गृहीत्वा महास्कन्धं सोऽश्वकर्णं महाद्युतिः।</a-v><a-v>प्रहस्य परया प्रीत्या भ्रामयामास संयुगे॥ २१</a-v></p>
<p id="6.44.22"><a-v>प्रधावन्नुरुवेगेन प्रभञ्जंस्तरसा द्रुमान्।</a-v><a-v>हनूमान्परमक्रुद्धश्चरणैर्दारयत्क्षितिम्॥ २२</a-v></p>
<p id="6.44.23"><a-v>गजांश्च सगजारोहान्सरथान्रथिनस्तथा।</a-v><a-v>जघान हनुमान्धीमान्राक्षसांश्च पदातिकान्॥ २३</a-v></p>
<p id="6.44.24"><a-v>तमन्तकमिव क्रुद्धं समरे प्राणहारिणम्।</a-v><a-v>हनूमन्तमभिप्रेक्ष्य राक्षसा विप्रदुद्रुवुः॥ २४</a-v></p>
<p id="6.44.25"><a-v>तमापतन्तं संक्रुद्धं राक्षसानां भयावहम्।</a-v><a-v>ददर्शाकम्पनो वीरश्चुक्रोध च ननाद च॥ २५</a-v></p>
<p id="6.44.26"><a-v>स चतुर्दशभिर्बाणैः शितैर्देहविदारणैः।</a-v><a-v>निर्बिभेद हनूमन्तं महावीर्यमकम्पनः॥ २६</a-v></p>
<p id="6.44.27"><a-v>स तथा प्रतिविद्धस्तु बह्वीभिः शरवृष्टिभिः।</a-v><a-v>हनूमान्ददृशे वीरः प्ररूढ इव सानुमान्॥ २७</a-v></p>
<p id="6.44.28"><a-v>ततोऽन्यं वृक्षमुत्पाट्य कृत्वा वेगमनुत्तमम्।</a-v><a-v>शिरस्यभिजघानाशु राक्षसेन्द्रमकम्पनम्॥ २८</a-v></p>
<p id="6.44.29"><a-v>स वृक्षेण हतस्तेन सक्रोधेन महात्मना।</a-v><a-v>राक्षसो वानरेन्द्रेण पपात स ममार च॥ २९</a-v></p>
<p id="6.44.30"><a-v>तं दृष्ट्वा निहतं भूमौ राक्षसेन्द्रमकम्पनम्।</a-v><a-v>व्यथिता राक्षसाः सर्वे क्षितिकम्प इव द्रुमाः॥ ३०</a-v></p>
<p id="6.44.31"><a-v>त्यक्तप्रहरणाः सर्वे राक्षसास्ते पराजिताः।</a-v><a-v>लङ्कामभिययुस्त्रस्ता वानरैस्तैरभिद्रुताः॥ ३१</a-v></p>
<p id="6.44.32"><a-v>ते मुक्तकेशाः संभ्रान्ता भग्नमानाः पराजिताः।</a-v><a-v>स्रवच्छ्रमजलैरङ्गैः श्वसन्तो विप्रदुद्रुवुः॥ ३२</a-v></p>
<p id="6.44.33"><a-v>अन्योन्यं प्रममन्तुस्ते विविशुर्नगरं भयात्।</a-v><a-v>पृष्ठतस्ते सुसंमूढाः प्रेक्षमाणा मुहुर्मुहुः॥ ३३</a-v></p>
<p id="6.44.34"><a-v>तेषु लङ्कां प्रविष्टेषु राक्षसेषु महाबलाः।</a-v><a-v>समेत्य हरयः सर्वे हनूमन्तमपूजयन्॥ ३४</a-v></p>
<p id="6.44.35"><a-v>सोऽपि प्रहृष्टस्तान्सर्वान्हरीन्संप्रत्यपूजयत्।</a-v><a-v>हनूमान्सत्त्वसंपन्नो यथार्हमनुकूलतः॥ ३५</a-v></p>
<p id="6.44.36"><a-v>विनेदुश्च यथा प्राणं हरयो जितकाशिनः।</a-v><a-v>चकर्षुश्च पुनस्तत्र सप्राणानेव राक्षसान्॥ ३६</a-v></p>
<p id="6.44.37"><a-v>स वीरशोभामभजन्महाकपिः</a-v><a-v>समेत्य रक्षांसि निहत्य मारुतिः।</a-v><a-v>महासुरं भीमममित्रनाशनं</a-v><a-v>यथैव विष्णुर्बलिनं चमूमुखे॥ ३७</a-v></p>
<p id="6.44.38"><a-v>अपूजयन्देवगणास्तदा कपिं</a-v><a-v>स्वयं च रामोऽतिबलश्च लक्ष्मणः।</a-v><a-v>तथैव सुग्रीवमुखाः प्लवंगमा</a-v><a-v>विभीषणश्चैव महाबलस्तदा॥ ३८</a-v></p>
<p><a-v>इति श्रीरामायणे युद्धकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
