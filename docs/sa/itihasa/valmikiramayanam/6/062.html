<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ६२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/062.sxml"><a-title>वाल्मीकिरामायणम् युद्धकाण्डम् ६२ सर्गः</a-title><a-meta>
<p>Unique Words: 393</p>
</a-meta><hr><a-sec><p id="6.62.1"><a-v>ततोऽब्रवीन्महातेजाः सुग्रीवो वानराधिपः।</a-v><a-v>अर्थ्यं विजापयंश्चापि हनूमन्तं महाबलम्॥ १</a-v></p>
<p id="6.62.2"><a-v>यतो हतः कुम्भकर्णः कुमाराश्च निषूदिताः।</a-v><a-v>नेदानीमुपनिर्हारं रावणो दातुमर्हति॥ २</a-v></p>
<p id="6.62.3"><a-v>ये ये महाबलाः सन्ति लघवश्च प्लवंगमाः।</a-v><a-v>लङ्कामभ्युत्पतन्त्वाशु गृह्योल्काः प्लवगर्षभाः॥ ३</a-v></p>
<p id="6.62.4"><a-v>ततोऽस्तं गत आदित्ये रौद्रे तस्मिन्निशामुखे।</a-v><a-v>लङ्कामभिमुखाः सोल्का जग्मुस्ते प्लवगर्षभाः॥ ४</a-v></p>
<p id="6.62.5"><a-v>उल्काहस्तैर्हरिगणैः सर्वतः समभिद्रुताः।</a-v><a-v>आरक्षस्था विरूपाक्षाः सहसा विप्रदुद्रुवुः॥ ५</a-v></p>
<p id="6.62.6"><a-v>गोपुराट्ट प्रतोलीषु चर्यासु विविधासु च।</a-v><a-v>प्रासादेषु च संहृष्टाः ससृजुस्ते हुताशनम्॥ ६</a-v></p>
<p id="6.62.7"><a-v>तेषां गृहसहस्राणि ददाह हुतभुक्तदा।</a-v><a-v>आवासान्राक्षसानां च सर्वेषां गृहमेधिनाम्॥ ७</a-v></p>
<p id="6.62.8"><a-v>हेमचित्रतनुत्राणां स्रग्दामाम्बरधारिणाम्।</a-v><a-v>सीधुपानचलाक्षाणां मदविह्वलगामिनाम्॥ ८</a-v></p>
<p id="6.62.9"><a-v>कान्तालम्बितवस्त्राणां शत्रुसंजातमन्युनाम्।</a-v><a-v>गदाशूलासि हस्तानां खादतां पिबतामपि॥ ९</a-v></p>
<p id="6.62.10"><a-v>शयनेषु महार्हेषु प्रसुप्तानां प्रियैः सह।</a-v><a-v>त्रस्तानां गच्छतां तूर्णं पुत्रानादाय सर्वतः॥ १०</a-v></p>
<p id="6.62.11"><a-v>तेषां गृहसहस्राणि तदा लङ्कानिवासिनाम्।</a-v><a-v>अदहत्पावकस्तत्र जज्वाल च पुनः पुनः॥ ११</a-v></p>
<p id="6.62.12"><a-v>सारवन्ति महार्हाणि गम्भीरगुणवन्ति च।</a-v><a-v>हेमचन्द्रार्धचन्द्राणि चन्द्रशालोन्नतानि च॥ १२</a-v></p>
<p id="6.62.13"><a-v>रत्नचित्रगवाक्षाणि साधिष्ठानानि सर्वशः।</a-v><a-v>मणिविद्रुमचित्राणि स्पृशन्तीव च भास्करम्॥ १३</a-v></p>
<p id="6.62.14"><a-v>क्रौञ्चबर्हिणवीणानां भूषणानां च निस्वनैः।</a-v><a-v>नादितान्यचलाभानि वेश्मान्यग्निर्ददाह सः॥ १४</a-v></p>
<p id="6.62.15"><a-v>ज्वलनेन परीतानि तोरणानि चकाशिरे।</a-v><a-v>विद्युद्भिरिव नद्धानि मेघजालानि घर्मगे॥ १५</a-v></p>
<p id="6.62.16"><a-v>विमानेषु प्रसुप्ताश्च दह्यमाना वराङ्गनाः।</a-v><a-v>त्यक्ताभरणसंयोगा हाहेत्युच्चैर्विचुक्रुशः॥ १६</a-v></p>
<p id="6.62.17"><a-v>तत्र चाग्निपरीतानि निपेतुर्भवनान्यपि।</a-v><a-v>वज्रिवज्रहतानीव शिखराणि महागिरेः॥ १७</a-v></p>
<p id="6.62.18"><a-v>तानि निर्दह्यमानानि दूरतः प्रचकाशिरे।</a-v><a-v>हिमवच्छिखराणीव दीप्तौषधिवनानि च॥ १८</a-v></p>
<p id="6.62.19"><a-v>हर्म्याग्रैर्दह्यमानैश्च ज्वालाप्रज्वलितैरपि।</a-v><a-v>रात्रौ सा दृश्यते लङ्का पुष्पितैरिव किंशुकैः॥ १९</a-v></p>
<p id="6.62.20"><a-v>हस्त्यध्यक्षैर्गजैर्मुक्तैर्मुक्तैश्च तुरगैरपि।</a-v><a-v>बभूव लङ्का लोकान्ते भ्रान्तग्राह इवार्णवः॥ २०</a-v></p>
<p id="6.62.21"><a-v>अश्वं मुक्तं गजो दृष्ट्वा कच्चिद्भीतोऽपसर्पति।</a-v><a-v>भीतो भीतं गजं दृष्ट्वा क्वचिदश्वो निवर्तते॥ २१</a-v></p>
<p id="6.62.22"><a-v>सा बभूव मुहूर्तेन हरिभिर्दीपिता पुरी।</a-v><a-v>लोकस्यास्य क्षये घोरे प्रदीप्तेव वसुंधरा॥ २२</a-v></p>
<p id="6.62.23"><a-v>नारी जनस्य धूमेन व्याप्तस्योच्चैर्विनेदुषः।</a-v><a-v>स्वनो ज्वलनतप्तस्य शुश्रुवे दशयोजनम्॥ २३</a-v></p>
<p id="6.62.24"><a-v>प्रदग्धकायानपरान्राक्षसान्निर्गतान्बहिः।</a-v><a-v>सहसाभ्युत्पतन्ति स्म हरयोऽथ युयुत्सवः॥ २४</a-v></p>
<p id="6.62.25"><a-v>उद्घुष्टं वानराणां च राक्षसानां च निस्वनः।</a-v><a-v>दिशो दश समुद्रं च पृथिवीं चान्वनादयत्॥ २५</a-v></p>
<p id="6.62.26"><a-v>विशल्यौ तु महात्मानौ तावुभौ रामलक्ष्मणौ।</a-v><a-v>असंभ्रान्तौ जगृहतुस्तावुभौ धनुषी वरे॥ २६</a-v></p>
<p id="6.62.27"><a-v>ततो विस्फारयाणस्य रामस्य धनुरुत्तमम्।</a-v><a-v>बभूव तुमुलः शब्दो राक्षसानां भयावहः॥ २७</a-v></p>
<p id="6.62.28"><a-v>अशोभत तदा रामो धनुर्विस्फारयन्महत्।</a-v><a-v>भगवानिव संक्रुद्धो भवो वेदमयं धनुः॥ २८</a-v></p>
<p id="6.62.29"><a-v>वानरोद्घुष्टघोषश्च राक्षसानां च निस्वनः।</a-v><a-v>ज्याशब्दश्चापि रामस्य त्रयं व्याप दिशो दश॥ २९</a-v></p>
<p id="6.62.30"><a-v>तस्य कार्मुकमुक्तैश्च शरैस्तत्पुरगोपुरम्।</a-v><a-v>कैलासशृङ्गप्रतिमं विकीर्णमपतद्भुवि॥ ३०</a-v></p>
<p id="6.62.31"><a-v>ततो रामशरान्दृष्ट्वा विमानेषु गृहेषु च।</a-v><a-v>संनाहो राक्षसेन्द्राणां तुमुलः समपद्यत॥ ३१</a-v></p>
<p id="6.62.32"><a-v>तेषां संनह्यमानानां सिंहनादं च कुर्वताम्।</a-v><a-v>शर्वरी राक्षसेन्द्राणां रौद्रीव समपद्यत॥ ३२</a-v></p>
<p id="6.62.33"><a-v>आदिष्टा वानरेन्द्रास्ते सुग्रीवेण महात्मना।</a-v><a-v>आसन्ना द्वारमासाद्य युध्यध्वं प्लवगर्षभाः॥ ३३</a-v></p>
<p id="6.62.34"><a-v>यश्च वो वितथं कुर्यात्तत्र तत्र व्यवस्थितः।</a-v><a-v>स हन्तव्योऽभिसंप्लुत्य राजशासनदूषकः॥ ३४</a-v></p>
<p id="6.62.35"><a-v>तेषु वानरमुख्येषु दीप्तोल्कोज्ज्वलपाणिषु।</a-v><a-v>स्थितेषु द्वारमासाद्य रावणं मन्युराविशत्॥ ३५</a-v></p>
<p id="6.62.36"><a-v>तस्य जृम्भितविक्षेपाद्व्यामिश्रा वै दिशो दश।</a-v><a-v>रूपवानिव रुद्रस्य मन्युर्गात्रेष्वदृश्यत॥ ३६</a-v></p>
<p id="6.62.37"><a-v>स निकुम्भं च कुम्भं च कुम्भकर्णात्मजावुभौ।</a-v><a-v>प्रेषयामास संक्रुद्धो राक्षसैर्बहुभिः सह॥ ३७</a-v></p>
<p id="6.62.38"><a-v>शशास चैव तान्सर्वान्राक्षसान्राक्षसेश्वरः।</a-v><a-v>राक्षसा गच्छतात्रैव सिंहनादं च नादयन्॥ ३८</a-v></p>
<p id="6.62.39"><a-v>ततस्तु चोदितास्तेन राक्षसा ज्वलितायुधाः।</a-v><a-v>लङ्काया निर्ययुर्वीराः प्रणदन्तः पुनः पुनः॥ ३९</a-v></p>
<p id="6.62.40"><a-v>भीमाश्वरथमातंगं नानापत्ति समाकुलम्।</a-v><a-v>दीप्तशूलगदाखड्गप्रासतोमरकार्मुकम्॥ ४०</a-v></p>
<p id="6.62.41"><a-v>तद्राक्षसबलं घोरं भीमविक्रमपौरुषम्।</a-v><a-v>ददृशे ज्वलितप्रासं किङ्किणीशतनादितम्॥ ४१</a-v></p>
<p id="6.62.42"><a-v>हेमजालाचितभुजं व्यावेष्टितपरश्वधम्।</a-v><a-v>व्याघूर्णितमहाशस्त्रं बाणसंसक्तकार्मुकम्॥ ४२</a-v></p>
<p id="6.62.43"><a-v>गन्धमाल्यमधूत्सेकसंमोदित महानिलम्।</a-v><a-v>घोरं शूरजनाकीर्णं महाम्बुधरनिस्वनम्॥ ४३</a-v></p>
<p id="6.62.44"><a-v>तं दृष्ट्वा बलमायान्तं राक्षसानां सुदारुणम्।</a-v><a-v>संचचाल प्लवंगानां बलमुच्चैर्ननाद च॥ ४४</a-v></p>
<p id="6.62.45"><a-v>जवेनाप्लुत्य च पुनस्तद्राक्षसबलं महत्।</a-v><a-v>अभ्ययात्प्रत्यरिबलं पतंग इव पावकम्॥ ४५</a-v></p>
<p id="6.62.46"><a-v>तेषां भुजपरामर्शव्यामृष्टपरिघाशनि।</a-v><a-v>राक्षसानां बलं श्रेष्ठं भूयस्तरमशोभत॥ ४६</a-v></p>
<p id="6.62.47"><a-v>तथैवाप्यपरे तेषां कपीनामसिभिः शितैः।</a-v><a-v>प्रवीरानभितो जघ्नुर्घोररूपा निशाचराः॥ ४७</a-v></p>
<p id="6.62.48"><a-v>घ्नन्तमन्यं जघानान्यः पातयन्तमपातयत्।</a-v><a-v>गर्हमाणं जगर्हान्ये दशन्तमपरेऽदशत्॥ ४८</a-v></p>
<p id="6.62.49"><a-v>देहीत्यन्ये ददात्यन्यो ददामीत्यपरः पुनः।</a-v><a-v>किं क्लेशयसि तिष्ठेति तत्रान्योन्यं बभाषिरे॥ ४९</a-v></p>
<p id="6.62.50"><a-v>समुद्यतमहाप्रासं मुष्टिशूलासिसंकुलम्।</a-v><a-v>प्रावर्तत महारौद्रं युद्धं वानररक्षसाम्॥ ५०</a-v></p>
<p id="6.62.51"><a-v>वानरान्दश सप्तेति राक्षसा अभ्यपातयन्।</a-v><a-v>राक्षसान्दशसप्तेति वानरा जघ्नुराहवे॥ ५१</a-v></p>
<p id="6.62.52"><a-v>विस्रस्तकेशरसनं विमुक्तकवचध्वजम्।</a-v><a-v>बलं राक्षसमालम्ब्य वानराः पर्यवारयन्॥ ५२</a-v></p>
<p><a-v>इति श्रीरामायणे युद्धकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
