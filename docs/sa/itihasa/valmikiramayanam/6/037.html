<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/037.sxml"><a-title>वाल्मीकिरामायणम् युद्धकाण्डम् ३७ सर्गः</a-title><a-meta>
<p>Unique Words: 189</p>
</a-meta><hr><a-sec><p id="6.37.1"><a-v>प्रतिप्रविष्टे लङ्कां तु कृतार्थे रावणात्मजे।</a-v><a-v>राघवं परिवार्यार्ता ररक्षुर्वानरर्षभाः॥ १</a-v></p>
<p id="6.37.2"><a-v>हनूमानङ्गदो नीलः सुषेणः कुमुदो नलः।</a-v><a-v>गजो गवाक्षो गवयः शरभो गन्धमादनः॥ २</a-v></p>
<p id="6.37.3"><a-v>जाम्बवानृषभः सुन्दो रम्भः शतबलिः पृथुः।</a-v><a-v>व्यूढानीकाश्च यत्ताश्च द्रुमानादाय सर्वतः॥ ३</a-v></p>
<p id="6.37.4"><a-v>वीक्षमाणा दिशः सर्वास्तिर्यगूर्ध्वं च वानराः।</a-v><a-v>तृणेष्वपि च चेष्टत्सु राक्षसा इति मेनिरे॥ ४</a-v></p>
<p id="6.37.5"><a-v>रावणश्चापि संहृष्टो विसृज्येन्द्रजितं सुतम्।</a-v><a-v>आजुहाव ततः सीता रक्षणी राक्षसीस्तदा॥ ५</a-v></p>
<p id="6.37.6"><a-v>राक्षस्यस्त्रिजटा चापि शासनात्तमुपस्थिताः।</a-v><a-v>ता उवाच ततो हृष्टो राक्षसी राक्षसेश्वरः॥ ६</a-v></p>
<p id="6.37.7"><a-v>हताविन्द्रजिताख्यात वैदेह्या रामलक्ष्मणौ।</a-v><a-v>पुष्पकं च समारोप्य दर्शयध्वं हतौ रणे॥ ७</a-v></p>
<p id="6.37.8"><a-v>यदाश्रयादवष्टब्धो नेयं मामुपतिष्ठति।</a-v><a-v>सोऽस्या भर्ता सह भ्रात्रा निरस्तो रणमूर्धनि॥ ८</a-v></p>
<p id="6.37.9"><a-v>निर्विशङ्का निरुद्विग्ना निरपेक्षा च मैथिली।</a-v><a-v>मामुपस्थास्यते सीता सर्वाभरणभूषिता॥ ९</a-v></p>
<p id="6.37.10"><a-v>अद्य कालवशं प्राप्तं रणे रामं सलक्ष्मणम्।</a-v><a-v>अवेक्ष्य विनिवृत्ताशा नान्यां गतिमपश्यती॥ १०</a-v></p>
<p id="6.37.11"><a-v>तस्य तद्वचनं श्रुत्वा रावणस्य दुरात्मनः।</a-v><a-v>राक्षस्यस्तास्तथेत्युक्त्वा प्रजग्मुर्यत्र पुष्पकम्॥ ११</a-v></p>
<p id="6.37.12"><a-v>ततः पुष्पकमादय राक्षस्यो रावणाज्ञया।</a-v><a-v>अशोकवनिकास्थां तां मैथिलीं समुपानयन्॥ १२</a-v></p>
<p id="6.37.13"><a-v>तामादाय तु राक्षस्यो भर्तृशोकपरायणाम्।</a-v><a-v>सीतामारोपयामासुर्विमानं पुष्पकं तदा॥ १३</a-v></p>
<p id="6.37.14"><a-v>ततः पुष्पकमारोप्य सीतां त्रिजटया सह।</a-v><a-v>रावणोऽकारयल्लङ्कां पताकाध्वजमालिनीम्॥ १४</a-v></p>
<p id="6.37.15"><a-v>प्राघोषयत हृष्टश्च लङ्कायां राक्षसेश्वरः।</a-v><a-v>राघवो लक्ष्मणश्चैव हताविन्द्रजिता रणे॥ १५</a-v></p>
<p id="6.37.16"><a-v>विमानेनापि सीता तु गत्वा त्रिजटया सह।</a-v><a-v>ददर्श वानराणां तु सर्वं सिन्यं निपातितम्॥ १६</a-v></p>
<p id="6.37.17"><a-v>प्रहृष्टमनसश्चापि ददर्श पिशिताशनान्।</a-v><a-v>वानरांश्चापि दुःखार्तान्रामलक्ष्मणपार्श्वतः॥ १७</a-v></p>
<p id="6.37.18"><a-v>ततः सीता ददर्शोभौ शयानौ शततल्पयोः।</a-v><a-v>लक्ष्मणं चैव रामं च विसंज्ञौ शरपीडितौ॥ १८</a-v></p>
<p id="6.37.19"><a-v>विध्वस्तकवचौ वीरौ विप्रविद्धशरासनौ।</a-v><a-v>सायकैश्छिन्नसर्वाङ्गौ शरस्तम्भमयौ क्षितौ॥ १९</a-v></p>
<p id="6.37.20"><a-v>तौ दृष्ट्वा भ्रातरौ तत्र वीरौ सा पुरुषर्षभौ।</a-v><a-v>दुःखार्ता सुभृशं सीता करुणं विललाप ह॥ २०</a-v></p>
<p id="6.37.21"><a-v>सा बाष्पशोकाभिहता समीक्ष्य</a-v><a-v>तौ भ्रातरौ देवसमप्रभावौ।</a-v><a-v>वितर्कयन्ती निधनं तयोः सा</a-v><a-v>दुःखान्विता वाक्यमिदं जगाद॥ २१</a-v></p>
<p><a-v>इति श्रीरामायणे युद्धकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
