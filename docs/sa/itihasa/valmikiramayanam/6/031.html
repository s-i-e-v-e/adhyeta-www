<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ३१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/031.sxml"><a-title>वाल्मीकिरामायणम् युद्धकाण्डम् ३१ सर्गः</a-title><a-meta>
<p>Unique Words: 699</p>
</a-meta><hr><a-sec><p id="6.31.1"><a-v>अथ तस्मिन्निमित्तानि दृष्ट्वा लक्ष्मणपूर्वजः।</a-v><a-v>लक्ष्मणं लक्ष्मिसंपन्नमिदं वचनमब्रवीत्॥ १</a-v></p>
<p id="6.31.2"><a-v>परिगृह्योदकं शीतं वनानि फलवन्ति च।</a-v><a-v>बलौघं संविभज्येमं व्यूह्य तिष्ठेम लक्ष्मण॥ २</a-v></p>
<p id="6.31.3"><a-v>लोकक्षयकरं भीमं भयं पश्याम्युपस्थितम्।</a-v><a-v>निबर्हणं प्रवीराणामृक्षवानररक्षसाम्॥ ३</a-v></p>
<p id="6.31.4"><a-v>वाताश्च परुषं वान्ति कम्पते च वसुंधरा।</a-v><a-v>पर्वताग्राणि वेपन्ते पतन्ति धरणीधराः॥ ४</a-v></p>
<p id="6.31.5"><a-v>मेघाः क्रव्यादसंकाशाः परुषाः परुषस्वनाः।</a-v><a-v>क्रूराः क्रूरं प्रवर्षन्ति मिश्रं शोणितबिन्दुभिः॥ ५</a-v></p>
<p id="6.31.6"><a-v>रक्तचन्दनसंकाशा संध्यापरमदारुणा।</a-v><a-v>ज्वलच्च निपतत्येतदादित्यादग्निमण्डलम्॥ ६</a-v></p>
<p id="6.31.7"><a-v>आदित्यमभिवाश्यन्ते जनयन्तो महद्भयम्।</a-v><a-v>दीना दीनस्वरा घोरा अप्रशस्ता मृगद्विजाः॥ ७</a-v></p>
<p id="6.31.8"><a-v>रजन्यामप्रकाशश्च संतापयति चन्द्रमाः।</a-v><a-v>कृष्णरक्तांशुपर्यन्तो यथा लोकस्य संक्षये॥ ८</a-v></p>
<p id="6.31.9"><a-v>ह्रस्वो रूक्षोऽप्रशस्तश्च परिवेषः सुलोहितः।</a-v><a-v>आदित्यमण्डले नीलं लक्ष्म लक्ष्मण दृश्यते॥ ९</a-v></p>
<p id="6.31.10"><a-v>दृश्यन्ते न यथावच्च नक्षत्राण्यभिवर्तते।</a-v><a-v>युगान्तमिव लोकस्य पश्य लक्ष्मण शंसति॥ १०</a-v></p>
<p id="6.31.11"><a-v>काकाः श्येनास्तथा गृध्रा नीचैः परिपतन्ति च।</a-v><a-v>शिवाश्चाप्यशिवा वाचः प्रवदन्ति महास्वनाः॥ ११</a-v></p>
<p id="6.31.12"><a-v>क्षिप्रमद्य दुराधर्षां पुरीं रावणपालिताम्।</a-v><a-v>अभियाम जवेनैव सर्वतो हरिभिर्वृताः॥ १२</a-v></p>
<p id="6.31.13"><a-v>इत्येवं तु वदन्वीरो लक्ष्मणं लक्ष्मणाग्रजः।</a-v><a-v>तस्मादवातरच्छीघ्रं पर्वताग्रान्महाबलः॥ १३</a-v></p>
<p id="6.31.14"><a-v>अवतीर्य तु धर्मात्मा तस्माच्छैलात्स राघवः।</a-v><a-v>परैः परमदुर्धर्षं ददर्श बलमात्मनः॥ १४</a-v></p>
<p id="6.31.15"><a-v>संनह्य तु ससुग्रीवः कपिराजबलं महत्।</a-v><a-v>कालज्ञो राघवः काले संयुगायाभ्यचोदयत्॥ १५</a-v></p>
<p id="6.31.16"><a-v>ततः काले महाबाहुर्बलेन महता वृतः।</a-v><a-v>प्रस्थितः पुरतो धन्वी लङ्कामभिमुखः पुरीम्॥ १६</a-v></p>
<p id="6.31.17"><a-v>तं विभीषण सुग्रीवौ हनूमाञ्जाम्बवान्नलः।</a-v><a-v>ऋक्षराजस्तथा नीलो लक्ष्मणश्चान्ययुस्तदा॥ १७</a-v></p>
<p id="6.31.18"><a-v>ततः पश्चात्सुमहती पृतनर्क्षवनौकसाम्।</a-v><a-v>प्रच्छाद्य महतीं भूमिमनुयाति स्म राघवम्॥ १८</a-v></p>
<p id="6.31.19"><a-v>शैलशृङ्गाणि शतशः प्रवृद्धांश्च महीरुहाम्।</a-v><a-v>जगृहुः कुञ्जरप्रख्या वानराः परवारणाः॥ १९</a-v></p>
<p id="6.31.20"><a-v>तौ त्वदीर्घेण कालेन भ्रातरौ रामलक्ष्मणौ।</a-v><a-v>रावणस्य पुरीं लङ्कामासेदतुररिंदमौ॥ २०</a-v></p>
<p id="6.31.21"><a-v>पताकामालिनीं रम्यामुद्यानवनशोभिताम्।</a-v><a-v>चित्रवप्रां सुदुष्प्रापामुच्चप्राकारतोरणाम्॥ २१</a-v></p>
<p id="6.31.22"><a-v>तां सुरैरपि दुर्धर्षां रामवाक्यप्रचोदिताः।</a-v><a-v>यथानिदेशं संपीड्य न्यविशन्त वनौकसः॥ २२</a-v></p>
<p id="6.31.23"><a-v>लङ्कायास्तूत्तरद्वारं शैलशृङ्गमिवोन्नतम्।</a-v><a-v>रामः सहानुजो धन्वी जुगोप च रुरोध च॥ २३</a-v></p>
<p id="6.31.24"><a-v>लङ्कामुपनिविष्टश्च रामो दशरथात्मजः।</a-v><a-v>लक्ष्मणानुचरो वीरः पुरीं रावणपालिताम्॥ २४</a-v></p>
<p id="6.31.25"><a-v>उत्तरद्वारमासाद्य यत्र तिष्ठति रावणः।</a-v><a-v>नान्यो रामाद्धि तद्द्वारं समर्थः परिरक्षितुम्॥ २५</a-v></p>
<p id="6.31.26"><a-v>रावणाधिष्ठितं भीमं वरुणेनेव सागरम्।</a-v><a-v>सायुधौ राक्षसैर्भीमैरभिगुप्तं समन्ततः।</a-v><a-v>लघूनां त्रासजननं पातालमिव दानवैः॥ २६</a-v></p>
<p id="6.31.27"><a-v>विन्यस्तानि च योधानां बहूनि विविधानि च।</a-v><a-v>ददर्शायुधजालानि तथैव कवचानि च॥ २७</a-v></p>
<p id="6.31.28"><a-v>पूर्वं तु द्वारमासाद्य नीलो हरिचमूपतिः।</a-v><a-v>अतिष्ठत्सह मैन्देन द्विविदेन च वीर्यवान्॥ २८</a-v></p>
<p id="6.31.29"><a-v>अङ्गदो दक्षिणद्वारं जग्राह सुमहाबलः।</a-v><a-v>ऋषभेण गवाक्षेण गजेन गवयेन च॥ २९</a-v></p>
<p id="6.31.30"><a-v>हनूमान्पश्चिमद्वारं ररक्ष बलवान्कपिः।</a-v><a-v>प्रमाथि प्रघसाभ्यां च वीरैरन्यैश्च संगतः॥ ३०</a-v></p>
<p id="6.31.31"><a-v>मध्यमे च स्वयं गुल्मे सुग्रीवः समतिष्ठत।</a-v><a-v>सह सर्वैर्हरिश्रेष्ठैः सुपर्णश्वसनोपमैः॥ ३१</a-v></p>
<p id="6.31.32"><a-v>वानराणां तु षट्त्रिंशत्कोट्यः प्रख्यातयूथपाः।</a-v><a-v>निपीड्योपनिविष्टाश्च सुग्रीवो यत्र वानरः॥ ३२</a-v></p>
<p id="6.31.33"><a-v>शासनेन तु रामस्य लक्ष्मणः सविभीषणः।</a-v><a-v>द्वारे द्वारे हरीणां तु कोटिं कोटिं न्यवेशयत्॥ ३३</a-v></p>
<p id="6.31.34"><a-v>पश्चिमेन तु रामस्य सुग्रीवः सह जाम्बवान्।</a-v><a-v>अदूरान्मध्यमे गुल्मे तस्थौ बहुबलानुगः॥ ३४</a-v></p>
<p id="6.31.35"><a-v>ते तु वानरशार्दूलाः शार्दूला इव दंष्ट्रिणः।</a-v><a-v>गृहीत्वा द्रुमशैलाग्रान्हृष्टा युद्धाय तस्थिरे॥ ३५</a-v></p>
<p id="6.31.36"><a-v>सर्वे विकृतलाङ्गूलाः सर्वे दंष्ट्रानखायुधाः।</a-v><a-v>सर्वे विकृतचित्राङ्गाः सर्वे च विकृताननाः॥ ३६</a-v></p>
<p id="6.31.37"><a-v>दशनागबलाः केचित्केचिद्दशगुणोत्तराः।</a-v><a-v>केचिन्नागसहस्रस्य बभूवुस्तुल्यविक्रमाः॥ ३७</a-v></p>
<p id="6.31.38"><a-v>सन्ति चौघा बलाः केचित्केचिच्छतगुणोत्तराः।</a-v><a-v>अप्रमेयबलाश्चान्ये तत्रासन्हरियूथपाः॥ ३८</a-v></p>
<p id="6.31.39"><a-v>अद्भुतश्च विचित्रश्च तेषामासीत्समागमः।</a-v><a-v>तत्र वानरसैन्यानां शलभानामिवोद्गमः॥ ३९</a-v></p>
<p id="6.31.40"><a-v>परिपूर्णमिवाकाशं संछन्नेव च मेदिनी।</a-v><a-v>लङ्कामुपनिविष्टैश्च संपतद्भिश्च वानरैः॥ ४०</a-v></p>
<p id="6.31.41"><a-v>शतं शतसहस्राणां पृथगृक्षवनौकसाम्।</a-v><a-v>लङ्का द्वाराण्युपाजग्मुरन्ये योद्धुं समन्ततः॥ ४१</a-v></p>
<p id="6.31.42"><a-v>आवृतः स गिरिः सर्वैस्तैः समन्तात्प्लवंगमैः।</a-v><a-v>अयुतानां सहस्रं च पुरीं तामभ्यवर्तत॥ ४२</a-v></p>
<p id="6.31.43"><a-v>वानरैर्बलवद्भिश्च बभूव द्रुमपाणिभिः।</a-v><a-v>सर्वतः संवृता लङ्का दुष्प्रवेशापि वायुना॥ ४३</a-v></p>
<p id="6.31.44"><a-v>राक्षसा विस्मयं जग्मुः सहसाभिनिपीडिताः।</a-v><a-v>वानरैर्मेघसंकाशैः शक्रतुल्यपराक्रमैः॥ ४४</a-v></p>
<p id="6.31.45"><a-v>महाञ्शब्दोऽभवत्तत्र बलौघस्याभिवर्ततः।</a-v><a-v>सागरस्येव भिन्नस्य यथा स्यात्सलिलस्वनः॥ ४५</a-v></p>
<p id="6.31.46"><a-v>तेन शब्देन महता सप्राकारा सतोरणा।</a-v><a-v>लङ्का प्रचलिता सर्वा सशैलवनकानना॥ ४६</a-v></p>
<p id="6.31.47"><a-v>रामलक्ष्मणगुप्ता सा सुग्रीवेण च वाहिनी।</a-v><a-v>बभूव दुर्धर्षतरा सर्वैरपि सुरासुरैः॥ ४७</a-v></p>
<p id="6.31.48"><a-v>राघवः संनिवेश्यैवं सैन्यं स्वं रक्षसां वधे।</a-v><a-v>संमन्त्र्य मन्त्रिभिः सार्धं निश्चित्य च पुनः पुनः॥ ४८</a-v></p>
<p id="6.31.49"><a-v>आनन्तर्यमभिप्रेप्सुः क्रमयोगार्थतत्त्ववित्।</a-v><a-v>विभीषणस्यानुमते राजधर्ममनुस्मरन्।</a-v><a-v>अङ्गदं वालितनयं समाहूयेदमब्रवीत्॥ ४९</a-v></p>
<p id="6.31.50"><a-v>गत्वा सौम्य दशग्रीवं ब्रूहि मद्वचनात्कपे।</a-v><a-v>लङ्घयित्वा पुरीं लङ्कां भयं त्यक्त्वा गतव्यथः॥ ५०</a-v></p>
<p id="6.31.51"><a-v>भ्रष्टश्रीकगतैश्वर्यमुमूर्षो नष्टचेतनः।</a-v><a-v>ऋषीणां देवतानां च गन्धर्वाप्सरसां तथा॥ ५१</a-v></p>
<p id="6.31.52"><a-v>नागानामथ यक्षाणां राज्ञां च रजनीचर।</a-v><a-v>यच्च पापं कृतं मोहादवलिप्तेन राक्षस॥ ५२</a-v></p>
<p id="6.31.53"><a-v>नूनमद्य गतो दर्पः स्वयम्भू वरदानजः।</a-v><a-v>यस्य दण्डधरस्तेऽहं दाराहरणकर्शितः।</a-v><a-v>दण्डं धारयमाणस्तु लङ्काद्वरे व्यवस्थितः॥ ५३</a-v></p>
<p id="6.31.54"><a-v>पदवीं देवतानां च महर्षीणां च राक्षस।</a-v><a-v>राजर्षीणां च सर्वेषां गमिष्यसि मया हतः॥ ५४</a-v></p>
<p id="6.31.55"><a-v>बलेन येन वै सीतां मायया राक्षसाधम।</a-v><a-v>मामतिक्रामयित्वा त्वं हृतवांस्तद्विदर्शय॥ ५५</a-v></p>
<p id="6.31.56"><a-v>अराक्षसमिमं लोकं कर्तास्मि निशितैः शरैः।</a-v><a-v>न चेच्छरणमभ्येषि मामुपादाय मैथिलीम्॥ ५६</a-v></p>
<p id="6.31.57"><a-v>धर्मात्मा रक्षसां श्रेष्ठः संप्राप्तोऽयं विभीषणः।</a-v><a-v>लङ्कैश्वर्यं ध्रुवं श्रीमानयं प्राप्नोत्यकण्टकम्॥ ५७</a-v></p>
<p id="6.31.58"><a-v>न हि राज्यमधर्मेण भोक्तुं क्षणमपि त्वया।</a-v><a-v>शक्यं मूर्खसहायेन पापेनाविजितात्मना॥ ५८</a-v></p>
<p id="6.31.59"><a-v>युध्यस्व वा धृतिं कृत्वा शौर्यमालम्ब्य राक्षस।</a-v><a-v>मच्छरैस्त्वं रणे शान्तस्ततः पूतो भविष्यसि॥ ५९</a-v></p>
<p id="6.31.60"><a-v>यद्याविशसि लोकांस्त्रीन्पक्षिभूतो मनोजवः।</a-v><a-v>मम चक्षुष्पथं प्राप्य न जीवन्प्रतियास्यसि॥ ६०</a-v></p>
<p id="6.31.61"><a-v>ब्रवीमि त्वां हितं वाक्यं क्रियतामौर्ध्वदेकिकम्।</a-v><a-v>सुदृष्टा क्रियतां लङ्का जीवितं ते मयि स्थितम्॥ ६१</a-v></p>
<p id="6.31.62"><a-v>इत्युक्तः स तु तारेयो रामेणाक्लिष्टकर्मणा।</a-v><a-v>जगामाकाशमाविश्य मूर्तिमानिव हव्यवाट्॥ ६२</a-v></p>
<p id="6.31.63"><a-v>सोऽतिपत्य मुहूर्तेन श्रीमान्रावणमन्दिरम्।</a-v><a-v>ददर्शासीनमव्यग्रं रावणं सचिवैः सह॥ ६३</a-v></p>
<p id="6.31.64"><a-v>ततस्तस्याविदूरेण निपत्य हरिपुंगवः।</a-v><a-v>दीप्ताग्निसदृशस्तस्थावङ्गदः कनकाङ्गदः॥ ६४</a-v></p>
<p id="6.31.65"><a-v>तद्रामवचनं सर्वमन्यूनाधिकमुत्तमम्।</a-v><a-v>सामात्यं श्रावयामास निवेद्यात्मानमात्मना॥ ६५</a-v></p>
<p id="6.31.66"><a-v>दूतोऽहं कोसलेन्द्रस्य रामस्याक्लिष्टकर्मणः।</a-v><a-v>वालिपुत्रोऽङ्गदो नाम यदि ते श्रोत्रमागतः॥ ६६</a-v></p>
<p id="6.31.67"><a-v>आह त्वां राघवो रामः कौसल्यानन्दवर्धनः।</a-v><a-v>निष्पत्य प्रतियुध्यस्व नृशंसं पुरुषाधम॥ ६७</a-v></p>
<p id="6.31.68"><a-v>हन्तास्मि त्वां सहामात्यं सपुत्रज्ञातिबान्धवम्।</a-v><a-v>निरुद्विग्नास्त्रयो लोका भविष्यन्ति हते त्वयि॥ ६८</a-v></p>
<p id="6.31.69"><a-v>देवदानवयक्षाणां गन्धर्वोरगरक्षसाम्।</a-v><a-v>शत्रुमद्योद्धरिष्यामि त्वामृषीणां च कण्टकम्॥ ६९</a-v></p>
<p id="6.31.70"><a-v>विभीषणस्य चैश्वर्यं भविष्यति हते त्वयि।</a-v><a-v>न चेत्सत्कृत्य वैदेहीं प्रणिपत्य प्रदास्यसि॥ ७०</a-v></p>
<p id="6.31.71"><a-v>इत्येवं परुषं वाक्यं ब्रुवाणे हरिपुंगवे।</a-v><a-v>अमर्षवशमापन्नो निशाचरगणेश्वरः॥ ७१</a-v></p>
<p id="6.31.72"><a-v>ततः स रोषताम्राक्षः शशास सचिवांस्तदा।</a-v><a-v>गृह्यतामेष दुर्मेधा वध्यतामिति चासकृत्॥ ७२</a-v></p>
<p id="6.31.73"><a-v>रावणस्य वचः श्रुत्वा दीप्ताग्निसमतेजसः।</a-v><a-v>जगृहुस्तं ततो घोराश्चत्वारो रजनीचराः॥ ७३</a-v></p>
<p id="6.31.74"><a-v>ग्राहयामास तारेयः स्वयमात्मानमात्मना।</a-v><a-v>बलं दर्शयितुं वीरो यातुधानगणे तदा॥ ७४</a-v></p>
<p id="6.31.75"><a-v>स तान्बाहुद्वये सक्तानादाय पतगानिव।</a-v><a-v>प्रासादं शैलसंकाशमुत्पापाताङ्गदस्तदा॥ ७५</a-v></p>
<p id="6.31.76"><a-v>तेऽन्तरिक्षाद्विनिर्धूतास्तस्य वेगेन राक्षसाः।</a-v><a-v>भुमौ निपतिताः सर्वे राक्षसेन्द्रस्य पश्यतः॥ ७६</a-v></p>
<p id="6.31.77"><a-v>ततः प्रासादशिखरं शैलशृङ्गमिवोन्नतम्।</a-v><a-v>तत्पफाल तदाक्रान्तं दशग्रीवस्य पश्यतः॥ ७७</a-v></p>
<p id="6.31.78"><a-v>भङ्क्त्वा प्रासादशिखरं नाम विश्राव्य चात्मनः।</a-v><a-v>विनद्य सुमहानादमुत्पपात विहायसा॥ ७८</a-v></p>
<p id="6.31.79"><a-v>रावणस्तु परं चक्रे क्रोधं प्रासादधर्षणात्।</a-v><a-v>विनाशं चात्मनः पश्यन्निःश्वासपरमोऽभवत्॥ ७९</a-v></p>
<p id="6.31.80"><a-v>रामस्तु बहुभिर्हृष्टैर्निनदद्भिः प्लवंगमैः।</a-v><a-v>वृतो रिपुवधाकाङ्क्षी युद्धायैवाभ्यवर्तत॥ ८०</a-v></p>
<p id="6.31.81"><a-v>सुषेणस्तु महावीर्यो गिरिकूटोपमो हरिः।</a-v><a-v>बहुभिः संवृतस्तत्र वानरैः कामरूपिभिः॥ ८१</a-v></p>
<p id="6.31.82"><a-v>चतुर्द्वाराणि सर्वाणि सुग्रीववचनात्कपिः।</a-v><a-v>पर्याक्रमत दुर्धर्षो नक्षत्राणीव चन्द्रमाः॥ ८२</a-v></p>
<p id="6.31.83"><a-v>तेषामक्षौहिणिशतं समवेक्ष्य वनौकसाम्।</a-v><a-v>लङ्कामुपनिविष्टानां सागरं चातिवर्तताम्॥ ८३</a-v></p>
<p id="6.31.84"><a-v>राक्षसा विस्मयं जग्मुस्त्रासं जग्मुस्तथापरे।</a-v><a-v>अपरे समरोद्धर्षाद्धर्षमेवोपपेदिरे॥ ८४</a-v></p>
<p id="6.31.85"><a-v>कृत्स्नं हि कपिभिर्व्याप्तं प्राकारपरिखान्तरम्।</a-v><a-v>ददृशू राक्षसा दीनाः प्राकारं वानरीकृतम्॥ ८५</a-v></p>
<p id="6.31.86"><a-v>तस्मिन्महाभीषणके प्रवृत्ते</a-v><a-v>कोलाहले राक्षसराजधान्याम्।</a-v><a-v>प्रगृह्य रक्षांसि महायुधानि</a-v><a-v>युगान्तवाता इव संविचेरुः॥ ८६</a-v></p>
<p><a-v>इति श्रीरामायणे युद्धकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
