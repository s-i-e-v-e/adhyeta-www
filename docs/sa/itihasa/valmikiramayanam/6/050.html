<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/050.sxml"><a-title>वाल्मीकिरामायणम् युद्धकाण्डम् ५० सर्गः</a-title><a-meta>
<p>Unique Words: 197</p>
</a-meta><hr><a-sec><p id="6.50.1"><a-v>स तु राक्षसशार्दूलो निद्रामदसमाकुलः।</a-v><a-v>राजमार्गं श्रिया जुष्टं ययौ विपुलविक्रमः॥ १</a-v></p>
<p id="6.50.2"><a-v>राक्षसानां सहस्रैश्च वृतः परमदुर्जयः।</a-v><a-v>गृहेभ्यः पुष्पवर्षेण कार्यमाणस्तदा ययौ॥ २</a-v></p>
<p id="6.50.3"><a-v>स हेमजालविततं भानुभास्वरदर्शनम्।</a-v><a-v>ददर्श विपुलं रम्यं राक्षसेन्द्रनिवेशनम्॥ ३</a-v></p>
<p id="6.50.4"><a-v>स तत्तदा सूर्य इवाभ्रजालं</a-v><a-v>प्रविश्य रक्षोऽधिपतेर्निवेशनम्।</a-v><a-v>ददर्श दूरेऽग्रजमासनस्थं</a-v><a-v>स्वयम्भुवं शक्र इवासनस्थम्॥ ४</a-v></p>
<p id="6.50.5"><a-v>सोऽभिगम्य गृहं भ्रातुः कक्ष्यामभिविगाह्य च।</a-v><a-v>ददर्शोद्विग्नमासीनं विमाने पुष्पके गुरुम्॥ ५</a-v></p>
<p id="6.50.6"><a-v>अथ दृष्ट्वा दशग्रीवः कुम्भकर्णमुपस्थितम्।</a-v><a-v>तूर्णमुत्थाय संहृष्टः संनिकर्षमुपानयत्॥ ६</a-v></p>
<p id="6.50.7"><a-v>अथासीनस्य पर्यङ्के कुम्भकर्णो महाबलः।</a-v><a-v>भ्रातुर्ववन्दे चरणां किं कृत्यमिति चाब्रवीत्।</a-v><a-v>उत्पत्य चैनं मुदितो रावणः परिषस्वजे॥ ७</a-v></p>
<p id="6.50.8"><a-v>स भ्रात्रा संपरिष्वक्तो यथावच्चाभिनन्दितः।</a-v><a-v>कुम्भकर्णः शुभं दिव्यं प्रतिपेदे वरासनम्॥ ८</a-v></p>
<p id="6.50.9"><a-v>स तदासनमाश्रित्य कुम्भकर्णो महाबलः।</a-v><a-v>संरक्तनयनः कोपाद्रावणं वाक्यमब्रवीत्॥ ९</a-v></p>
<p id="6.50.10"><a-v>किमर्थमहमादृत्य त्वया राजन्प्रबोधितः।</a-v><a-v>शंस कस्माद्भयं तेऽस्ति कोऽद्य प्रेतो भविष्यति॥ १०</a-v></p>
<p id="6.50.11"><a-v>भ्रातरं रावणः क्रुद्धं कुम्भकर्णमवस्थितम्।</a-v><a-v>ईषत्तु परिवृत्ताभ्यां नेत्राभ्यां वाक्यमब्रवीत्॥ ११</a-v></p>
<p id="6.50.12"><a-v>अद्य ते सुमहान्कालः शयानस्य महाबल।</a-v><a-v>सुखितस्त्वं न जानीषे मम रामकृतं भयम्॥ १२</a-v></p>
<p id="6.50.13"><a-v>एष दाशरथी रामः सुग्रीवसहितो बली।</a-v><a-v>समुद्रं सबलस्तीर्त्वा मूलं नः परिकृन्तति॥ १३</a-v></p>
<p id="6.50.14"><a-v>हन्त पश्यस्व लङ्काया वनान्युपवनानि च।</a-v><a-v>सेतुना सुखमागम्य वानरैकार्णवं कृतम्॥ १४</a-v></p>
<p id="6.50.15"><a-v>ये राक्षसा मुख्यतमा हतास्ते वानरैर्युधि।</a-v><a-v>वानराणां क्षयं युद्धे न पश्यामि कदाचन॥ १५</a-v></p>
<p id="6.50.16"><a-v>सर्वक्षपितकोशं च स त्वमभ्यवपद्य माम्।</a-v><a-v>त्रायस्वेमां पुरीं लङ्कां बालवृद्धावशेषिताम्॥ १६</a-v></p>
<p id="6.50.17"><a-v>भ्रातुरर्थे महाबाहो कुरु कर्म सुदुष्करम्।</a-v><a-v>मयैवं नोक्तपूर्वो हि कश्चिद्भ्रातः परंतप।</a-v><a-v>त्वय्यस्ति मम च स्नेहः परा संभावना च मे॥ १७</a-v></p>
<p id="6.50.18"><a-v>देवासुरविमर्देषु बहुशो राक्षसर्षभ।</a-v><a-v>त्वया देवाः प्रतिव्यूह्य निर्जिताश्चासुरा युधि।</a-v><a-v>न हि ते सर्वभूतेषु दृश्यते सदृशो बली॥ १८</a-v></p>
<p id="6.50.19"><a-v>कुरुष्व मे प्रियहितमेतदुत्तमं</a-v><a-v>यथाप्रियं प्रियरणबान्धवप्रिय।</a-v><a-v>स्वतेजसा विधम सपत्नवाहिनीं</a-v><a-v>शरद्घनं पवन इवोद्यतो महान्॥ १९</a-v></p>
<p><a-v>इति श्रीरामायणे युद्धकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
