<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/052.sxml"><a-title>वाल्मीकिरामायणम् युद्धकाण्डम् ५२ सर्गः</a-title><a-meta>
<p>Unique Words: 340</p>
</a-meta><hr><a-sec><p id="6.52.1"><a-v>तदुक्तमतिकायस्य बलिनो बाहुशालिनः।</a-v><a-v>कुम्भकर्णस्य वचनं श्रुत्वोवाच महोदरः॥ १</a-v></p>
<p id="6.52.2"><a-v>कुम्भकर्णकुले जातो धृष्टः प्राकृतदर्शनः।</a-v><a-v>अवलिप्तो न शक्नोषि कृत्यं सर्वत्र वेदितुम्॥ २</a-v></p>
<p id="6.52.3"><a-v>न हि राजा न जानीते कुम्भकर्ण नयानयौ।</a-v><a-v>त्वं तु कैशोरकाद्धृष्टः केवलं वक्तुमिच्छसि॥ ३</a-v></p>
<p id="6.52.4"><a-v>स्थानं वृद्धिं च हानिं च देशकालविभागवित्।</a-v><a-v>आत्मनश्च परेषां च बुध्यते राक्षसर्षभ॥ ४</a-v></p>
<p id="6.52.5"><a-v>यत्तु शक्यं बलवता कर्तुं प्राकृतबुद्धिना।</a-v><a-v>अनुपासितवृद्धेन कः कुर्यात्तादृशं बुधः॥ ५</a-v></p>
<p id="6.52.6"><a-v>यांस्तु धर्मार्थकामांस्त्वं ब्रवीषि पृथगाश्रयान्।</a-v><a-v>अनुबोद्धुं स्वभावेन न हि लक्षणमस्ति ते॥ ६</a-v></p>
<p id="6.52.7"><a-v>कर्म चैव हि सर्वेषां कारणानां प्रयोजनम्।</a-v><a-v>श्रेयः पापीयसां चात्र फलं भवति कर्मणाम्॥ ७</a-v></p>
<p id="6.52.8"><a-v>निःश्रेयस फलावेव धर्मार्थावितरावपि।</a-v><a-v>अधर्मानर्थयोः प्राप्तिः फलं च प्रत्यवायिकम्॥ ८</a-v></p>
<p id="6.52.9"><a-v>ऐहलौकिकपारत्र्यं कर्म पुम्भिर्निषेव्यते।</a-v><a-v>कर्माण्यपि तु कल्प्यानि लभते काममास्थितः॥ ९</a-v></p>
<p id="6.52.10"><a-v>तत्र कॢप्तमिदं राज्ञा हृदि कार्यं मतं च नः।</a-v><a-v>शत्रौ हि साहसं यत्स्यात्किमिवात्रापनीयते॥ १०</a-v></p>
<p id="6.52.11"><a-v>एकस्यैवाभियाने तु हेतुर्यः प्रकृतस्त्वया।</a-v><a-v>तत्राप्यनुपपन्नं ते वक्ष्यामि यदसाधु च॥ ११</a-v></p>
<p id="6.52.12"><a-v>येन पूर्वं जनस्थाने बहवोऽतिबला हताः।</a-v><a-v>राक्षसा राघवं तं त्वं कथमेको जयिष्यसि॥ १२</a-v></p>
<p id="6.52.13"><a-v>ये पुरा निर्जितास्तेन जनस्थाने महौजसः।</a-v><a-v>राक्षसांस्तान्पुरे सर्वान्भीतानद्यापि पश्यसि॥ १३</a-v></p>
<p id="6.52.14"><a-v>तं सिंहमिव संक्रुद्धं रामं दशरथात्मजम्।</a-v><a-v>सर्पं सुप्तमिवाबुद्ध्या प्रबोधयितुमिच्छसि॥ १४</a-v></p>
<p id="6.52.15"><a-v>ज्वलन्तं तेजसा नित्यं क्रोधेन च दुरासदम्।</a-v><a-v>कस्तं मृत्युमिवासह्यमासादयितुमर्हति॥ १५</a-v></p>
<p id="6.52.16"><a-v>संशयस्थमिदं सर्वं शत्रोः प्रतिसमासने।</a-v><a-v>एकस्य गमनं तत्र न हि मे रोचते तव॥ १६</a-v></p>
<p id="6.52.17"><a-v>हीनार्थस्तु समृद्धार्थं को रिपुं प्राकृतो यथा।</a-v><a-v>निश्चितं जीवितत्यागे वशमानेतुमिच्छति॥ १७</a-v></p>
<p id="6.52.18"><a-v>यस्य नास्ति मनुष्येषु सदृशो राक्षसोत्तम।</a-v><a-v>कथमाशंससे योद्धुं तुल्येनेन्द्रविवस्वतोः॥ १८</a-v></p>
<p id="6.52.19"><a-v>एवमुक्त्वा तु संरब्धं कुम्भकर्णं महोदरः।</a-v><a-v>उवाच रक्षसां मध्ये रावणो लोकरावणम्॥ १९</a-v></p>
<p id="6.52.20"><a-v>लब्ध्वा पुनस्तां वैदेहीं किमर्थं त्वं प्रजल्पसि।</a-v><a-v>यदेच्छसि तदा सीता वशगा ते भविष्यति॥ २०</a-v></p>
<p id="6.52.21"><a-v>दृष्टः कश्चिदुपायो मे सीतोपस्थानकारकः।</a-v><a-v>रुचितश्चेत्स्वया बुद्ध्या राक्षसेश्वर तं शृणु॥ २१</a-v></p>
<p id="6.52.22"><a-v>अहं द्विजिह्वः संह्रादी कुम्भकर्णो वितर्दनः।</a-v><a-v>पञ्चरामवधायैते निर्यान्तीत्यवघोषय॥ २२</a-v></p>
<p id="6.52.23"><a-v>ततो गत्वा वयं युद्धं दास्यामस्तस्य यत्नतः।</a-v><a-v>जेष्यामो यदि ते शत्रून्नोपायैः कृत्यमस्ति नः॥ २३</a-v></p>
<p id="6.52.24"><a-v>अथ जीवति नः शत्रुर्वयं च कृतसंयुगाः।</a-v><a-v>ततः समभिपत्स्यामो मनसा यत्समीक्षितुम्॥ २४</a-v></p>
<p id="6.52.25"><a-v>वयं युद्धादिहैष्यामो रुधिरेण समुक्षिताः।</a-v><a-v>विदार्य स्वतनुं बाणै रामनामाङ्कितैः शितैः॥ २५</a-v></p>
<p id="6.52.26"><a-v>भक्षितो राघवोऽस्माभिर्लक्ष्मणश्चेति वादिनः।</a-v><a-v>तव पादौ ग्रहीष्यामस्त्वं नः काम प्रपूरय॥ २६</a-v></p>
<p id="6.52.27"><a-v>ततोऽवघोषय पुरे गजस्कन्धेन पार्थिव।</a-v><a-v>हतो रामः सह भ्रात्रा ससैन्य इति सर्वतः॥ २७</a-v></p>
<p id="6.52.28"><a-v>प्रीतो नाम ततो भूत्वा भृत्यानां त्वमरिंदम।</a-v><a-v>भोगांश्च परिवारांश्च कामांश्च वसुदापय॥ २८</a-v></p>
<p id="6.52.29"><a-v>ततो माल्यानि वासांसि वीराणामनुलेपनम्।</a-v><a-v>पेयं च बहु योधेभ्यः स्वयं च मुदितः पिब॥ २९</a-v></p>
<p id="6.52.30"><a-v>ततोऽस्मिन्बहुलीभूते कौलीने सर्वतो गते।</a-v><a-v>प्रविश्याश्वास्य चापि त्वं सीतां रहसि सान्त्वय।</a-v><a-v>धनधान्यैश्च कामैश्च रत्नैश्चैनां प्रलोभय॥ ३०</a-v></p>
<p id="6.52.31"><a-v>अनयोपधया राजन्भयशोकानुबन्धया।</a-v><a-v>अकामा त्वद्वशं सीता नष्टनाथा गमिष्यति॥ ३१</a-v></p>
<p id="6.52.32"><a-v>रञ्जनीयं हि भर्तारं विनष्टमवगम्य सा।</a-v><a-v>नैराश्यात्स्त्रीलघुत्वाच्च त्वद्वशं प्रतिपत्स्यते॥ ३२</a-v></p>
<p id="6.52.33"><a-v>सा पुरा सुखसंवृद्धा सुखार्हा दुःखकर्षिता।</a-v><a-v>त्वय्यधीनः सुखं ज्ञात्वा सर्वथोपगमिष्यति॥ ३३</a-v></p>
<p id="6.52.34"><a-v>एतत्सुनीतं मम दर्शनेन</a-v><a-v>रामं हि दृष्ट्वैव भवेदनर्थः।</a-v><a-v>इहैव ते सेत्स्यति मोत्सुको भू</a-v><a-v>र्महानयुद्धेन सुखस्य लाभः॥ ३४</a-v></p>
<p id="6.52.35"><a-v>अनष्टसैन्यो ह्यनवाप्तसंशयो</a-v><a-v>रिपूनयुद्धेन जयञ्जनाधिप।</a-v><a-v>यशश्च पुण्यं च महन्महीपते</a-v><a-v>श्रियं च कीर्तिं च चिरं समश्नुते॥ ३५</a-v></p>
<p><a-v>इति श्रीरामायणे युद्धकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
