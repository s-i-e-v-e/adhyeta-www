<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ८७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/087.sxml"><a-title>वाल्मीकिरामायणम् युद्धकाण्डम् ८७ सर्गः</a-title><a-meta>
<p>Unique Words: 363</p>
</a-meta><hr><a-sec><p id="6.87.1"><a-v>महोदरमहापार्श्वौ हतौ दृष्ट्वा तु राक्षसौ।</a-v><a-v>तस्मिंश्च निहते वीरे विरूपाक्षे महाबले॥ १</a-v></p>
<p id="6.87.2"><a-v>आविवेश महान्क्रोधो रावणं तु महामृधे।</a-v><a-v>सूतं संचोदयामास वाक्यं चेदमुवाच ह॥ २</a-v></p>
<p id="6.87.3"><a-v>निहतानाममात्यानां रुद्धस्य नगरस्य च।</a-v><a-v>दुःखमेषोऽपनेष्यामि हत्वा तौ रामलक्ष्मणौ॥ ३</a-v></p>
<p id="6.87.4"><a-v>रामवृक्षं रणे हन्मि सीतापुष्पफलप्रदम्।</a-v><a-v>प्रशाखा यस्य सुग्रीवो जाम्बवान्कुमुदो नलः॥ ४</a-v></p>
<p id="6.87.5"><a-v>स दिशो दश घोषेण रथस्यातिरथो महान्।</a-v><a-v>नादयन्प्रययौ तूर्णं राघवं चाभ्यवर्तत॥ ५</a-v></p>
<p id="6.87.6"><a-v>पूरिता तेन शब्देन सनदीगिरिकानना।</a-v><a-v>संचचाल मही सर्वा सवराहमृगद्विपा॥ ६</a-v></p>
<p id="6.87.7"><a-v>तामसं सुमहाघोरं चकारास्त्रं सुदारुणम्।</a-v><a-v>निर्ददाह कपीन्सर्वांस्ते प्रपेतुः समन्ततः॥ ७</a-v></p>
<p id="6.87.8"><a-v>तान्यनीकान्यनेकानि रावणस्य शरोत्तमैः।</a-v><a-v>दृष्ट्वा भग्नानि शतशो राघवः पर्यवस्थितः॥ ८</a-v></p>
<p id="6.87.9"><a-v>स ददर्श ततो रामं तिष्ठन्तमपराजितम्।</a-v><a-v>लक्ष्मणेन सह भ्रात्रा विष्णुना वासवं यथा॥ ९</a-v></p>
<p id="6.87.10"><a-v>आलिखन्तमिवाकाशमवष्टभ्य महद्धनुः।</a-v><a-v>पद्मपत्रविशालाक्षं दीर्घबाहुमरिंदमम्॥ १०</a-v></p>
<p id="6.87.11"><a-v>वानरांश्च रणे भग्नानापतन्तं च रावणम्।</a-v><a-v>समीक्ष्य राघवो हृष्टो मध्ये जग्राह कार्मुकम्॥ ११</a-v></p>
<p id="6.87.12"><a-v>विस्फारयितुमारेभे ततः स धनुरुत्तमम्।</a-v><a-v>महावेगं महानादं निर्भिन्दन्निव मेदिनीम्॥ १२</a-v></p>
<p id="6.87.13"><a-v>तयोः शरपथं प्राप्य रावणो राजपुत्रयोः।</a-v><a-v>स बभूव यथा राहुः समीपे शशिसूर्ययोः॥ १३</a-v></p>
<p id="6.87.14"><a-v>रावणस्य च बाणौघै रामविस्फरितेन च।</a-v><a-v>शब्देन राक्षसास्तेन पेतुश्च शतशस्तदा॥ १४</a-v></p>
<p id="6.87.15"><a-v>तमिच्छन्प्रथमं योद्धुं लक्ष्मणो निशितैः शरैः।</a-v><a-v>मुमोच धनुरायम्य शरानग्निशिखोपमान्॥ १५</a-v></p>
<p id="6.87.16"><a-v>तान्मुक्तमात्रानाकाशे लक्ष्मणेन धनुष्मता।</a-v><a-v>बाणान्बाणैर्महातेजा रावणः प्रत्यवारयत्॥ १६</a-v></p>
<p id="6.87.17"><a-v>एकमेकेन बाणेन त्रिभिस्त्रीन्दशभिर्दश।</a-v><a-v>लक्ष्मणस्य प्रचिच्छेद दर्शयन्पाणिलाघवम्॥ १७</a-v></p>
<p id="6.87.18"><a-v>अभ्यतिक्रम्य सौमित्रिं रावणः समितिंजयः।</a-v><a-v>आससाद ततो रामं स्थितं शैलमिवाचलम्॥ १८</a-v></p>
<p id="6.87.19"><a-v>स संख्ये राममासाद्य क्रोधसंरक्तलोचनः।</a-v><a-v>व्यसृजच्छरवर्षानि रावणो राघवोपरि॥ १९</a-v></p>
<p id="6.87.20"><a-v>शरधारास्ततो रामो रावणस्य धनुश्च्युताः।</a-v><a-v>दृष्ट्वैवापतिताः शीघ्रं भल्लाञ्जग्राह सत्वरम्॥ २०</a-v></p>
<p id="6.87.21"><a-v>ताञ्शरौघांस्ततो भल्लैस्तीक्ष्णैश्चिच्छेद राघवः।</a-v><a-v>दीप्यमानान्महावेगान्क्रुद्धानाशीविषानिव॥ २१</a-v></p>
<p id="6.87.22"><a-v>राघवो रावणं तूर्णं रावणो राघवं तथा।</a-v><a-v>अन्योन्यं विविधैस्तीक्ष्णैः शरैरभिववर्षतुः॥ २२</a-v></p>
<p id="6.87.23"><a-v>चेरतुश्च चिरं चित्रं मण्डलं सव्यदक्षिणम्।</a-v><a-v>बाणवेगान्समुदीक्ष्य समरेष्वपराजितौ॥ २३</a-v></p>
<p id="6.87.24"><a-v>तयोर्भूतानि वित्रेषुर्युगपत्संप्रयुध्यतोः।</a-v><a-v>रौद्रयोः सायकमुचोर्यमान्तकनिकाशयोः॥ २४</a-v></p>
<p id="6.87.25"><a-v>संततं विविधैर्बाणैर्बभूव गगनं तदा।</a-v><a-v>घनैरिवातपापाये विद्युन्मालासमाकुलैः॥ २५</a-v></p>
<p id="6.87.26"><a-v>गवाक्षितमिवाकाशं बभूव शूरवृष्टिभिः।</a-v><a-v>महावेगैः सुतीक्ष्णाग्रैर्गृध्रपत्रैः सुवाजितैः॥ २६</a-v></p>
<p id="6.87.27"><a-v>शरान्धकारं तौ भीमं चक्रतुः परमं तदा।</a-v><a-v>गतेऽस्तं तपने चापि महामेघाविवोत्थितौ॥ २७</a-v></p>
<p id="6.87.28"><a-v>बभूव तुमुलं युद्धमन्योन्यवधकाङ्क्षिणोः।</a-v><a-v>अनासाद्यमचिन्त्यं च वृत्रवासवयोरिव॥ २८</a-v></p>
<p id="6.87.29"><a-v>उभौ हि परमेष्वासावुभौ शस्त्रविशारदौ।</a-v><a-v>उभौ चास्त्रविदां मुख्यावुभौ युद्धे विचेरतुः॥ २९</a-v></p>
<p id="6.87.30"><a-v>उभौ हि येन व्रजतस्तेन तेन शरोर्मयः।</a-v><a-v>ऊर्मयो वायुना विद्धा जग्मुः सागरयोरिव॥ ३०</a-v></p>
<p id="6.87.31"><a-v>ततः संसक्तहस्तस्तु रावणो लोकरावणः।</a-v><a-v>नाराचमालां रामस्य ललाटे प्रत्यमुञ्चत॥ ३१</a-v></p>
<p id="6.87.32"><a-v>रौद्रचापप्रयुक्तां तां नीलोत्पलदलप्रभाम्।</a-v><a-v>शिरसा धारयन्रामो न व्यथां प्रत्यपद्यत॥ ३२</a-v></p>
<p id="6.87.33"><a-v>अथ मन्त्रानपि जपन्रौद्रमस्त्रमुदीरयन्।</a-v><a-v>शरान्भूयः समादाय रामः क्रोधसमन्वितः॥ ३३</a-v></p>
<p id="6.87.34"><a-v>मुमोच च महातेजाश्चापमायम्य वीर्यवान्।</a-v><a-v>ताञ्शरान्राक्षसेन्द्राय चिक्षेपाच्छिन्नसायकः॥ ३४</a-v></p>
<p id="6.87.35"><a-v>ते महामेघसंकाशे कवचे पतिताः शराः।</a-v><a-v>अवध्ये राक्षसेन्द्रस्य न व्यथां जनयंस्तदा॥ ३५</a-v></p>
<p id="6.87.36"><a-v>पुनरेवाथ तं रामो रथस्थं राक्षसाधिपम्।</a-v><a-v>ललाटे परमास्त्रेण सर्वास्त्रकुशलोऽभिनत्॥ ३६</a-v></p>
<p id="6.87.37"><a-v>ते भित्त्वा बाणरूपाणि पञ्चशीर्षा इवोरगाः।</a-v><a-v>श्वसन्तो विविशुर्भूमिं रावणप्रतिकूलताः॥ ३७</a-v></p>
<p id="6.87.38"><a-v>निहत्य राघवस्यास्त्रं रावणः क्रोधमूर्छितः।</a-v><a-v>आसुरं सुमहाघोरमन्यदस्त्रं समाददे॥ ३८</a-v></p>
<p id="6.87.39"><a-v>सिंहव्याघ्रमुखांश्चान्यान्कङ्ककाकमुखानपि।</a-v><a-v>गृध्रश्येनमुखांश्चापि सृगालवदनांस्तथा॥ ३९</a-v></p>
<p id="6.87.40"><a-v>ईहामृगमुखांश्चान्यान्व्यादितास्यान्भयावहान्।</a-v><a-v>पञ्चास्याँल्लेलिहानांश्च ससर्ज निशिताञ्शरान्॥ ४०</a-v></p>
<p id="6.87.41"><a-v>शरान्खरमुखांश्चान्यान्वराहमुखसंस्थितान्।</a-v><a-v>श्वानकुक्कुटवक्त्रांश्च मकराशीविषाननान्॥ ४१</a-v></p>
<p id="6.87.42"><a-v>एतांश्चान्यांश्च मायाभिः ससर्ज निशिताञ्शरान्।</a-v><a-v>रामं प्रति महातेजाः क्रुद्धः सर्प इव श्वसन्॥ ४२</a-v></p>
<p id="6.87.43"><a-v>आसुरेण समाविष्टः सोऽस्त्रेण रघुनन्दनः।</a-v><a-v>ससर्जास्त्रं महोत्साहः पावकं पावकोपमः॥ ४३</a-v></p>
<p id="6.87.44"><a-v>अग्निदीप्तमुखान्बाणांस्तथा सूर्यमुखानपि।</a-v><a-v>चन्द्रार्धचन्द्रवक्त्रांश्च धूमकेतुमुखानपि॥ ४४</a-v></p>
<p id="6.87.45"><a-v>ग्रहनक्षत्रवर्णांश्च महोल्कामुखसंस्थितान्।</a-v><a-v>विद्युज्जिह्वोपमांश्चान्यान्ससर्ज निशिताञ्शरान्॥ ४५</a-v></p>
<p id="6.87.46"><a-v>ते रावणशरा घोरा राघवास्त्रसमाहताः।</a-v><a-v>विलयं जग्मुराकाशे जग्मुश्चैव सहस्रशः॥ ४६</a-v></p>
<p id="6.87.47"><a-v>तदस्त्रं निहतं दृष्ट्वा रामेणाक्लिष्टकर्मणा।</a-v><a-v>हृष्टा नेदुस्ततः सर्वे कपयः कामरूपिणः॥ ४७</a-v></p>
<p><a-v>इति श्रीरामायणे युद्धकाण्डे सप्ताशीतितमः सर्गः ॥ ८७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
