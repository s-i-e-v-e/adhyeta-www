<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/041.sxml"><a-title>वाल्मीकिरामायणम् युद्धकाण्डम् ४१ सर्गः</a-title><a-meta>
<p>Unique Words: 322</p>
</a-meta><hr><a-sec><p id="6.41.1"><a-v>तेषां सुतुमुलं शब्दं वानराणां तरस्विनाम्।</a-v><a-v>नर्दतां राक्षसैः सार्धं तदा शुश्राव रावणः॥ १</a-v></p>
<p id="6.41.2"><a-v>स्निग्धगम्भीरनिर्घोषं श्रुत्वा स निनदं भृशम्।</a-v><a-v>सचिवानां ततस्तेषां मध्ये वचनमब्रवीत्॥ २</a-v></p>
<p id="6.41.3"><a-v>यथासौ संप्रहृष्टानां वानराणां समुत्थितः।</a-v><a-v>बहूनां सुमहान्नादो मेघानामिव गर्जताम्॥ ३</a-v></p>
<p id="6.41.4"><a-v>व्यक्तं सुमहती प्रीतिरेतेषां नात्र संशयः।</a-v><a-v>तथा हि विपुलैर्नादैश्चुक्षुभे वरुणालयः॥ ४</a-v></p>
<p id="6.41.5"><a-v>तौ तु बद्धौ शरैस्तीष्क्णैर्भ्रातरौ रामलक्ष्मणौ।</a-v><a-v>अयं च सुमहान्नादः शङ्कां जनयतीव मे॥ ५</a-v></p>
<p id="6.41.6"><a-v>एतत्तु वचनं चोक्त्वा मन्त्रिणो राक्षसेश्वरः।</a-v><a-v>उवाच नैरृतांस्तत्र समीपपरिवर्तिनः॥ ६</a-v></p>
<p id="6.41.7"><a-v>ज्ञायतां तूर्णमेतषां सर्वेषां वनचारिणाम्।</a-v><a-v>शोककाले समुत्पन्ने हर्षकारणमुत्थितम्॥ ७</a-v></p>
<p id="6.41.8"><a-v>तथोक्तास्तेन संभ्रान्ताः प्राकारमधिरुह्य ते।</a-v><a-v>ददृशुः पालितां सेनां सुग्रीवेण महात्मना॥ ८</a-v></p>
<p id="6.41.9"><a-v>तौ च मुक्तौ सुघोरेण शरबन्धेन राघवौ।</a-v><a-v>समुत्थितौ महाभागौ विषेदुः प्रेक्ष्य राक्षसाः॥ ९</a-v></p>
<p id="6.41.10"><a-v>संत्रस्तहृदया सर्वे प्राकारादवरुह्य ते।</a-v><a-v>विषण्णवदनाः सर्वे राक्षसेन्द्रमुपस्थिताः॥ १०</a-v></p>
<p id="6.41.11"><a-v>तदप्रियं दीनमुखा रावणस्य निशाचराः।</a-v><a-v>कृत्स्नं निवेदयामासुर्यथावद्वाक्यकोविदाः॥ ११</a-v></p>
<p id="6.41.12"><a-v>यौ ताविन्द्रजिता युद्धे भ्रातरौ रामलक्ष्मणौ।</a-v><a-v>निबद्धौ शरबन्धेन निष्प्रकम्पभुजौ कृतौ॥ १२</a-v></p>
<p id="6.41.13"><a-v>विमुक्तौ शरबन्धेन तौ दृश्येते रणाजिरे।</a-v><a-v>पाशानिव गजौ छित्त्वा गजेन्द्रसमविक्रमौ॥ १३</a-v></p>
<p id="6.41.14"><a-v>तच्छ्रुत्वा वचनं तेषां राक्षसेन्द्रो महाबलः।</a-v><a-v>चिन्ताशोकसमाक्रान्तो विषण्णवदनोऽब्रवीत्॥ १४</a-v></p>
<p id="6.41.15"><a-v>घोरैर्दत्तवरैर्बद्धौ शरैराशीविषोमपैः।</a-v><a-v>अमोघैः सूर्यसंकाशैः प्रमथ्येन्द्रजिता युधि॥ १५</a-v></p>
<p id="6.41.16"><a-v>तमस्त्रबन्धमासाद्य यदि मुक्तौ रिपू मम।</a-v><a-v>संशयस्थमिदं सर्वमनुपश्याम्यहं बलम्॥ १६</a-v></p>
<p id="6.41.17"><a-v>निष्फलाः खलु संवृत्ताः शरा वासुकितेजसः।</a-v><a-v>आदत्तं यैस्तु संग्रामे रिपूणां मम जीवितम्॥ १७</a-v></p>
<p id="6.41.18"><a-v>एवमुक्त्वा तु संक्रुद्धो निश्वसन्नुरगो यथा।</a-v><a-v>अब्रवीद्रक्षसां मध्ये धूम्राक्षं नाम राकसं॥ १८</a-v></p>
<p id="6.41.19"><a-v>बलेन महता युक्तो रक्षसां भीमकर्मणाम्।</a-v><a-v>त्वं वधायाभिनिर्याहि रामस्य सह वानरैः॥ १९</a-v></p>
<p id="6.41.20"><a-v>एवमुक्तस्तु धूम्राक्षो राक्षसेन्द्रेण धीमता।</a-v><a-v>कृत्वा प्रणामं संहृष्टो निर्जगाम नृपालयात्॥ २०</a-v></p>
<p id="6.41.21"><a-v>अभिनिष्क्रम्य तद्द्वारं बलाध्यक्षमुवाच ह।</a-v><a-v>त्वरयस्व बलं तूर्णं किं चिरेण युयुत्सतः॥ २१</a-v></p>
<p id="6.41.22"><a-v>धूम्राक्षस्य वचः श्रुत्वा बलाध्यक्षो बलानुगः।</a-v><a-v>बलमुद्योजयामास रावणस्याज्ञया द्रुतम्॥ २२</a-v></p>
<p id="6.41.23"><a-v>ते बद्धघण्टा बलिनो घोररूपा निशाचराः।</a-v><a-v>विनर्दमानाः संहृष्टा धूम्राक्षं पर्यवारयन्॥ २३</a-v></p>
<p id="6.41.24"><a-v>विविधायुधहस्ताश्च शूलमुद्गरपाणयः।</a-v><a-v>गदाभिः पट्टसैर्दण्डैरायसैर्मुसलैर्भृशम्॥ २४</a-v></p>
<p id="6.41.25"><a-v>परिघैर्भिण्डिपालैश्च भल्लैः प्रासैः परश्वधैः।</a-v><a-v>निर्ययू राक्षसा घोरा नर्दन्तो जलदा यथा॥ २५</a-v></p>
<p id="6.41.26"><a-v>रथैः कवचिनस्त्वन्ये ध्वजैश्च समलंकृतैः।</a-v><a-v>सुवर्णजालविहितैः खरैश्च विविधाननैः॥ २६</a-v></p>
<p id="6.41.27"><a-v>हयैः परमशीघ्रैश्च गजेन्द्रैश्च मदोत्कटैः।</a-v><a-v>निर्ययू राक्षसव्याघ्रा व्याघ्रा इव दुरासदाः॥ २७</a-v></p>
<p id="6.41.28"><a-v>वृकसिंहमुखैर्युक्तं खरैः कनकभूषणैः।</a-v><a-v>आरुरोह रथं दिव्यं धूम्राक्षः खरनिस्वनः॥ २८</a-v></p>
<p id="6.41.29"><a-v>स निर्यातो महावीर्यो धूम्राक्षो राक्षसैर्वृतः।</a-v><a-v>प्रहसन्पश्चिमद्वारं हनूमान्यत्र यूथपः॥ २९</a-v></p>
<p id="6.41.30"><a-v>प्रयान्तं तु महाघोरं राक्षसं भीमदर्शनम्।</a-v><a-v>अन्तरिक्षगताः क्रूराः शकुनाः प्रत्यवारयन्॥ ३०</a-v></p>
<p id="6.41.31"><a-v>रथशीर्षे महाभीमो गृध्रश्च निपपात ह।</a-v><a-v>ध्वजाग्रे ग्रथिताश्चैव निपेतुः कुणपाशनाः॥ ३१</a-v></p>
<p id="6.41.32"><a-v>रुधिरार्द्रो महाञ्श्वेतः कबन्धः पतितो भुवि।</a-v><a-v>विस्वरं चोत्सृजन्नादं धूम्राक्षस्य समीपतः॥ ३२</a-v></p>
<p id="6.41.33"><a-v>ववर्ष रुधिरं देवः संचचाल च मेदिनी।</a-v><a-v>प्रतिलोमं ववौ वायुर्निर्घातसमनिस्वनः।</a-v><a-v>तिमिरौघावृतास्तत्र दिशश्च न चकाशिरे॥ ३३</a-v></p>
<p id="6.41.34"><a-v>स तूत्पातांस्ततो दृष्ट्वा राक्षसानां भयावहान्।</a-v><a-v>प्रादुर्भूतान्सुघोरांश्च धूम्राक्षो व्यथितोऽभवत्॥ ३४</a-v></p>
<p id="6.41.35"><a-v>ततः सुभीमो बहुभिर्निशाचरै र्वृतोऽभिनिष्क्रम्य रणोत्सुको बली।</a-v><a-v>ददर्श तां राघवबाहुपालितां समुद्रकल्पां बहुवानरीं चमूम्॥ ३५</a-v></p>
<p><a-v>इति श्रीरामायणे युद्धकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
