<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ५६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/056.sxml"><a-title>वाल्मीकिरामायणम् युद्धकाण्डम् ५६ सर्गः</a-title><a-meta>
<p>Unique Words: 186</p>
</a-meta><hr><a-sec><p id="6.56.1"><a-v>कुम्भकर्णं हतं दृष्ट्वा राघवेण महात्मना।</a-v><a-v>राक्षसा राक्षसेन्द्राय रावणाय न्यवेदयन्॥ १</a-v></p>
<p id="6.56.2"><a-v>श्रुत्वा विनिहतं संख्ये कुम्भकर्णं महाबलम्।</a-v><a-v>रावणः शोकसंतप्तो मुमोह च पपात च॥ २</a-v></p>
<p id="6.56.3"><a-v>पितृव्यं निहतं श्रुत्वा देवान्तकनरान्तकौ।</a-v><a-v>त्रिशिराश्चातिकायश्च रुरुदुः शोकपीडिताः॥ ३</a-v></p>
<p id="6.56.4"><a-v>भ्रातरं निहतं श्रुत्वा रामेणाक्लिष्टकर्मणा।</a-v><a-v>महोदरमहापार्श्वौ शोकाक्रान्तौ बभूवतुः॥ ४</a-v></p>
<p id="6.56.5"><a-v>ततः कृच्छ्रात्समासाद्य संज्ञां राक्षसपुंगवः।</a-v><a-v>कुम्भकर्णवधाद्दीनो विललाप स रावणः॥ ५</a-v></p>
<p id="6.56.6"><a-v>हा वीर रिपुदर्पघ्न कुम्भकर्ण महाबल।</a-v><a-v>शत्रुसैन्यं प्रताप्यैकः क्व मां संत्यज्य गच्छसि॥ ६</a-v></p>
<p id="6.56.7"><a-v>इदानीं खल्वहं नास्मि यस्य मे पतितो भुजः।</a-v><a-v>दक्षिणो यं समाश्रित्य न बिभेमि सुरासुरान्॥ ७</a-v></p>
<p id="6.56.8"><a-v>कथमेवंविधो वीरो देवदानवदर्पहा।</a-v><a-v>कालाग्निप्रतिमो ह्यद्य राघवेण रणे हतः॥ ८</a-v></p>
<p id="6.56.9"><a-v>यस्य ते वज्रनिष्पेषो न कुर्याद्व्यसनं सदा।</a-v><a-v>स कथं रामबाणार्तः प्रसुप्तोऽसि महीतले॥ ९</a-v></p>
<p id="6.56.10"><a-v>एते देवगणाः सार्धमृषिभिर्गगने स्थिताः।</a-v><a-v>निहतं त्वां रणे दृष्ट्वा निनदन्ति प्रहर्षिताः॥ १०</a-v></p>
<p id="6.56.11"><a-v>ध्रुवमद्यैव संहृष्टा लब्धलक्ष्याः प्लवंगमाः।</a-v><a-v>आरोक्ष्यन्तीह दुर्गाणि लङ्काद्वाराणि सर्वशः॥ ११</a-v></p>
<p id="6.56.12"><a-v>राज्येन नास्ति मे कार्यं किं करिष्यामि सीतया।</a-v><a-v>कुम्भकर्णविहीनस्य जीविते नास्ति मे रतिः॥ १२</a-v></p>
<p id="6.56.13"><a-v>यद्यहं भ्रातृहन्तारं न हन्मि युधि राघवम्।</a-v><a-v>ननु मे मरणं श्रेयो न चेदं व्यर्थजीवितम्॥ १३</a-v></p>
<p id="6.56.14"><a-v>अद्यैव तं गमिष्यामि देशं यत्रानुजो मम।</a-v><a-v>न हि भ्रातॄन्समुत्सृज्य क्षणं जीवितुमुत्सहे॥ १४</a-v></p>
<p id="6.56.15"><a-v>देवा हि मां हसिष्यन्ति दृष्ट्वा पूर्वापकारिणम्।</a-v><a-v>कथमिन्द्रं जयिष्यामि कुम्भकर्णहते त्वयि॥ १५</a-v></p>
<p id="6.56.16"><a-v>तदिदं मामनुप्राप्तं विभीषणवचः शुभम्।</a-v><a-v>यदज्ञानान्मया तस्य न गृहीतं महात्मनः॥ १६</a-v></p>
<p id="6.56.17"><a-v>विभीषणवचो यावत्कुम्भकर्णप्रहस्तयोः।</a-v><a-v>विनाशोऽयं समुत्पन्नो मां व्रीडयति दारुणः॥ १७</a-v></p>
<p id="6.56.18"><a-v>तस्यायं कर्मणः प्रातो विपाको मम शोकदः।</a-v><a-v>यन्मया धार्मिकः श्रीमान्स निरस्तो विभीषणः॥ १८</a-v></p>
<p id="6.56.19"><a-v>इति बहुविधमाकुलान्तरात्मा</a-v><a-v>कृपणमतीव विलप्य कुम्भकर्णम्।</a-v><a-v>न्यपतदथ दशाननो भृशार्त</a-v><a-v>स्तमनुजमिन्द्ररिपुं हतं विदित्वा॥ १९</a-v></p>
<p><a-v>इति श्रीरामायणे युद्धकाण्डे षट्पञ्चाशः सर्गः ॥ ५६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
