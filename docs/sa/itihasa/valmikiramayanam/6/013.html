<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/013.sxml"><a-title>वाल्मीकिरामायणम् युद्धकाण्डम् १३ सर्गः</a-title><a-meta>
<p>Unique Words: 210</p>
</a-meta><hr><a-sec><p id="6.13.1"><a-v>राघवेणाभये दत्ते संनतो रावणानुजः।</a-v><a-v>खात्पपातावनिं हृष्टो भक्तैरनुचरैः सह॥ १</a-v></p>
<p id="6.13.2"><a-v>स तु रामस्य धर्मात्मा निपपात विभीषणः।</a-v><a-v>पादयोः शरणान्वेषी चतुर्भिः सह राक्षसैः॥ २</a-v></p>
<p id="6.13.3"><a-v>अब्रवीच्च तदा रामं वाक्यं तत्र विभीषणः।</a-v><a-v>धर्मयुक्तं च युक्तं च साम्प्रतं संप्रहर्षणम्॥ ३</a-v></p>
<p id="6.13.4"><a-v>अनुजो रावणस्याहं तेन चास्म्यवमानितः।</a-v><a-v>भवन्तं सर्वभूतानां शरण्यं शरणं गतः॥ ४</a-v></p>
<p id="6.13.5"><a-v>परित्यक्ता मया लङ्का मित्राणि च धनानि च।</a-v><a-v>भवद्गतं मे राज्यं च जीवितं च सुखानि च॥ ५</a-v></p>
<p id="6.13.6"><a-v>राक्षसानां वधे साह्यं लङ्कायाश्च प्रधर्षणे।</a-v><a-v>करिष्यामि यथाप्राणं प्रवेक्ष्यामि च वाहिनीम्॥ ६</a-v></p>
<p id="6.13.7"><a-v>इति ब्रुवाणं रामस्तु परिष्वज्य विभीषणम्।</a-v><a-v>अब्रवील्लक्ष्मणं प्रीतः समुद्राज्जलमानय॥ ७</a-v></p>
<p id="6.13.8"><a-v>तेन चेमं महाप्राज्ञमभिषिञ्च विभीषणम्।</a-v><a-v>राजानं रक्षसां क्षिप्रं प्रसन्ने मयि मानद॥ ८</a-v></p>
<p id="6.13.9"><a-v>एवमुक्तस्तु सौमित्रिरभ्यषिञ्चद्विभीषणम्।</a-v><a-v>मध्ये वानरमुख्यानां राजानं रामशासनात्॥ ९</a-v></p>
<p id="6.13.10"><a-v>तं प्रसादं तु रामस्य दृष्ट्वा सद्यः प्लवंगमाः।</a-v><a-v>प्रचुक्रुशुर्महानादान्साधु साध्विति चाब्रुवन्॥ १०</a-v></p>
<p id="6.13.11"><a-v>अब्रवीच्च हनूमांश्च सुग्रीवश्च विभीषणम्।</a-v><a-v>कथं सागरमक्षोभ्यं तराम वरुणालयम्॥ ११</a-v></p>
<p id="6.13.12"><a-v>उपायैरभिगच्छामो यथा नदनदीपतिम्।</a-v><a-v>तराम तरसा सर्वे ससैन्या वरुणालयम्॥ १२</a-v></p>
<p id="6.13.13"><a-v>एवमुक्तस्तु धर्मज्ञः प्रत्युवाच विभीषणः।</a-v><a-v>समुद्रं राघवो राजा शरणं गन्तुमर्हति॥ १३</a-v></p>
<p id="6.13.14"><a-v>खानितः सगरेणायमप्रमेयो महोदधिः।</a-v><a-v>कर्तुमर्हति रामस्य ज्ञातेः कार्यं महोदधिः॥ १४</a-v></p>
<p id="6.13.15"><a-v>एवं विभीषणेनोक्ते राक्षसेन विपश्चिता।</a-v><a-v>प्रकृत्या धर्मशीलस्य राघवस्याप्यरोचत॥ १५</a-v></p>
<p id="6.13.16"><a-v>स लक्ष्मणं महातेजाः सुग्रीवं च हरीश्वरम्।</a-v><a-v>सत्क्रियार्थं क्रियादक्षः स्मितपूर्वमुवाच ह॥ १६</a-v></p>
<p id="6.13.17"><a-v>विभीषणस्य मन्त्रोऽयं मम लक्ष्मण रोचते।</a-v><a-v>ब्रूहि त्वं सहसुग्रीवस्तवापि यदि रोचते॥ १७</a-v></p>
<p id="6.13.18"><a-v>सुग्रीवः पण्डितो नित्यं भवान्मन्त्रविचक्षणः।</a-v><a-v>उभाभ्यां संप्रधार्यार्यं रोचते यत्तदुच्यताम्॥ १८</a-v></p>
<p id="6.13.19"><a-v>एवमुक्तौ तु तौ वीरावुभौ सुग्रीवलक्ष्मणौ।</a-v><a-v>समुदाचार संयुक्तमिदं वचनमूचतुः॥ १९</a-v></p>
<p id="6.13.20"><a-v>किमर्थं नो नरव्याघ्र न रोचिष्यति राघव।</a-v><a-v>विभीषणेन यत्तूक्तमस्मिन्काले सुखावहम्॥ २०</a-v></p>
<p id="6.13.21"><a-v>अबद्ध्वा सागरे सेतुं घोरेऽस्मिन्वरुणालये।</a-v><a-v>लङ्का नासादितुं शक्या सेन्द्रैरपि सुरासुरैः॥ २१</a-v></p>
<p id="6.13.22"><a-v>विभीषणस्य शूरस्य यथार्थं क्रियतां वचः।</a-v><a-v>अलं कालात्ययं कृत्वा समुद्रोऽयं नियुज्यताम्॥ २२</a-v></p>
<p id="6.13.23"><a-v>एवमुक्तः कुशास्तीर्णे तीरे नदनदीपतेः।</a-v><a-v>संविवेश तदा रामो वेद्यामिव हुताशनः॥ २३</a-v></p>
<p><a-v>इति श्रीरामायणे युद्धकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
