<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/029.sxml"><a-title>वाल्मीकिरामायणम् युद्धकाण्डम् २९ सर्गः</a-title><a-meta>
<p>Unique Words: 178</p>
</a-meta><hr><a-sec><p id="6.29.1"><a-v>स तु कृत्वा सुवेलस्य मतिमारोहणं प्रति।</a-v><a-v>लक्ष्मणानुगतो रामः सुग्रीवमिदमब्रवीत्॥ १</a-v></p>
<p id="6.29.2"><a-v>विभीषणं च धर्मज्ञमनुरक्तं निशाचरम्।</a-v><a-v>मन्त्रज्ञं च विधिज्ञं च श्लक्ष्णया परया गिरा॥ २</a-v></p>
<p id="6.29.3"><a-v>सुवेलं साधु शैलेन्द्रमिमं धातुशतैश्चितम्।</a-v><a-v>अध्यारोहामहे सर्वे वत्स्यामोऽत्र निशामिमाम्॥ ३</a-v></p>
<p id="6.29.4"><a-v>लङ्कां चालोकयिष्यामो निलयं तस्य रक्षसः।</a-v><a-v>येन मे मरणान्ताय हृता भार्या दुरात्मना॥ ४</a-v></p>
<p id="6.29.5"><a-v>येन धर्मो न विज्ञातो न वृत्तं न कुलं तथा।</a-v><a-v>राक्षस्या नीचया बुद्ध्या येन तद्गर्हितं कृतम्॥ ५</a-v></p>
<p id="6.29.6"><a-v>यस्मिन्मे वर्धते रोषः कीर्तिते राक्षसाधमे।</a-v><a-v>यस्यापराधान्नीचस्य वधं द्रक्ष्यामि रक्षसाम्॥ ६</a-v></p>
<p id="6.29.7"><a-v>एको हि कुरुते पापं कालपाशवशं गतः।</a-v><a-v>नीचेनात्मापचारेण कुलं तेन विनश्यति॥ ७</a-v></p>
<p id="6.29.8"><a-v>एवं संमन्त्रयन्नेव सक्रोधो रावणं प्रति।</a-v><a-v>रामः सुवेलं वासाय चित्रसानुमुपारुहत्॥ ८</a-v></p>
<p id="6.29.9"><a-v>पृष्ठतो लक्ष्मण चैनमन्वगच्छत्समाहितः।</a-v><a-v>सशरं चापमुद्यम्य सुमहद्विक्रमे रतः॥ ९</a-v></p>
<p id="6.29.10"><a-v>तमन्वरोहत्सुग्रीवः सामात्यः सविभीषणः।</a-v><a-v>हनूमानङ्गदो नीलो मैन्दो द्विविद एव च॥ १०</a-v></p>
<p id="6.29.11"><a-v>गजो गवाक्षो गवयः शरभो गन्धमादनः।</a-v><a-v>पनसः कुमुदश्चैव हरो रम्भश्च यूथपः॥ ११</a-v></p>
<p id="6.29.12"><a-v>एते चान्ये च बहवो वानराः शीघ्रगामिनः।</a-v><a-v>ते वायुवेगप्रवणास्तं गिरिं गिरिचारिणः।</a-v><a-v>अध्यारोहन्त शतशः सुवेलं यत्र राघवः॥ १२</a-v></p>
<p id="6.29.13"><a-v>ते त्वदीर्घेण कालेन गिरिमारुह्य सर्वतः।</a-v><a-v>ददृशुः शिखरे तस्य विषक्तामिव खे पुरीम्॥ १३</a-v></p>
<p id="6.29.14"><a-v>तां शुभां प्रवरद्वारां प्राकारवरशोभिताम्।</a-v><a-v>लङ्कां राक्षससंपूर्णां ददृशुर्हरियूथपाः॥ १४</a-v></p>
<p id="6.29.15"><a-v>प्राकारचयसंस्थैश्च तथा नीलैर्निशाचरैः।</a-v><a-v>ददृशुस्ते हरिश्रेष्ठाः प्राकारमपरं कृतम्॥ १५</a-v></p>
<p id="6.29.16"><a-v>ते दृष्ट्वा वानराः सर्वे राक्षसान्युद्धकाङ्क्षिणः।</a-v><a-v>मुमुचुर्विपुलान्नादांस्तत्र रामस्य पश्यतः॥ १६</a-v></p>
<p id="6.29.17"><a-v>ततोऽस्तमगमत्सूर्यः संध्यया प्रतिरञ्जितः।</a-v><a-v>पूर्णचन्द्रप्रदीपा च क्षपा समभिवर्तते॥ १७</a-v></p>
<p id="6.29.18"><a-v>ततः स रामो हरिवाहिनीपति</a-v><a-v>र्विभीषणेन प्रतिनन्द्य सत्कृतः।</a-v><a-v>सलक्ष्मणो यूथपयूथसंवृतः</a-v><a-v>सुवेल पृष्ठे न्यवसद्यथासुखम्॥ १८</a-v></p>
<p><a-v>इति श्रीरामायणे युद्धकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
