<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/077.sxml"><a-title>वाल्मीकिरामायणम् युद्धकाण्डम् ७७ सर्गः</a-title><a-meta>
<p>Unique Words: 343</p>
</a-meta><hr><a-sec><p id="6.77.1"><a-v>युध्यमानौ तु तौ दृष्ट्वा प्रसक्तौ नरराक्षसौ।</a-v><a-v>शूरः स रावणभ्राता तस्थौ संग्राममूर्धनि॥ १</a-v></p>
<p id="6.77.2"><a-v>ततो विस्फारयामास महद्धनुरवस्थितः।</a-v><a-v>उत्ससर्ज च तीक्ष्णाग्रान्राक्षसेषु महाशरान्॥ २</a-v></p>
<p id="6.77.3"><a-v>ते शराः शिखिसंकाशा निपतन्तः समाहिताः।</a-v><a-v>राक्षसान्दारयामासुर्वज्रा इव महागिरीन्॥ ३</a-v></p>
<p id="6.77.4"><a-v>विभीषणस्यानुचरास्तेऽपि शूलासिपट्टसैः।</a-v><a-v>चिच्छेदुः समरे वीरान्राक्षसान्राक्षसोत्तमाः॥ ४</a-v></p>
<p id="6.77.5"><a-v>राक्षसैस्तैः परिवृतः स तदा तु विभीषणः।</a-v><a-v>बभौ मध्ये प्रहृष्टानां कलभानामिव द्विपः॥ ५</a-v></p>
<p id="6.77.6"><a-v>ततः संचोदयानो वै हरीन्रक्षोरणप्रियान्।</a-v><a-v>उवाच वचनं काले कालज्ञो रक्षसां वरः॥ ६</a-v></p>
<p id="6.77.7"><a-v>एकोऽयं राक्षसेन्द्रस्य परायणमिव स्थितः।</a-v><a-v>एतच्छेषं बलं तस्य किं तिष्ठत हरीश्वराः॥ ७</a-v></p>
<p id="6.77.8"><a-v>अस्मिन्विनिहते पापे राक्षसे रणमूर्धनि।</a-v><a-v>रावणं वर्जयित्वा तु शेषमस्य बलं हतम्॥ ८</a-v></p>
<p id="6.77.9"><a-v>प्रहस्तो निहतो वीरो निकुम्भश्च महाबलः।</a-v><a-v>कुम्भकर्णश्च कुम्भश्च धूम्राक्षश्च निशाचरः॥ ९</a-v></p>
<p id="6.77.10"><a-v>अकम्पनः सुपार्श्वश्च चक्रमाली च राक्षसः।</a-v><a-v>कम्पनः सत्त्ववन्तश्च देवान्तकनरान्तकौ॥ १०</a-v></p>
<p id="6.77.11"><a-v>एतान्निहत्यातिबलान्बहून्राक्षससत्तमान्।</a-v><a-v>बाहुभ्यां सागरं तीर्त्वा लङ्घ्यतां गोष्पदं लघु॥ ११</a-v></p>
<p id="6.77.12"><a-v>एतावदिह शेषं वो जेतव्यमिह वानराः।</a-v><a-v>हताः सर्वे समागम्य राक्षसा बलदर्पिताः॥ १२</a-v></p>
<p id="6.77.13"><a-v>अयुक्तं निधनं कर्तुं पुत्रस्य जनितुर्मम।</a-v><a-v>घृणामपास्य रामार्थे निहन्यां भ्रातुरात्मजम्॥ १३</a-v></p>
<p id="6.77.14"><a-v>हन्तुकामस्य मे बाष्पं चक्शुश्चैव निरुध्यते।</a-v><a-v>तदेवैष महाबाहुर्लक्ष्मणः शमयिष्यति।</a-v><a-v>वानरा घ्नन्तुं संभूय भृत्यानस्य समीपगान्॥ १४</a-v></p>
<p id="6.77.15"><a-v>इति तेनातियशसा राक्षसेनाभिचोदिताः।</a-v><a-v>वानरेन्द्रा जहृषिरे लाङ्गलानि च विव्यधुः॥ १५</a-v></p>
<p id="6.77.16"><a-v>ततस्ते कपिशार्दूलाः क्ष्वेडन्तश्च मुहुर्मुहुः।</a-v><a-v>मुमुचुर्विविधान्नादान्मेघान्दृष्ट्वेव बर्हिणः॥ १६</a-v></p>
<p id="6.77.17"><a-v>जाम्बवानपि तैः सर्वैः स्वयूथैरभिसंवृतः।</a-v><a-v>अश्मभिस्ताडयामास नखैर्दन्तैश्च राक्षसान्॥ १७</a-v></p>
<p id="6.77.18"><a-v>निघ्नन्तमृक्षाधिपतिं राक्षसास्ते महाबलाः।</a-v><a-v>परिवव्रुर्भयं त्यक्त्वा तमनेकविधायुधाः॥ १८</a-v></p>
<p id="6.77.19"><a-v>शरैः परशुभिस्तीक्ष्णैः पट्टसैर्यष्टितोमरैः।</a-v><a-v>जाम्बवन्तं मृधे जघ्नुर्निघ्नन्तं राक्षसीं चमूम्॥ १९</a-v></p>
<p id="6.77.20"><a-v>स संप्रहारस्तुमुलः संजज्ञे कपिराक्षसाम्।</a-v><a-v>देवासुराणां क्रुद्धानां यथा भीमो महास्वनः॥ २०</a-v></p>
<p id="6.77.21"><a-v>हनूमानपि संक्रुद्धः सालमुत्पाट्य पर्वतात्।</a-v><a-v>रक्षसां कदनं चक्रे समासाद्य सहस्रशः॥ २१</a-v></p>
<p id="6.77.22"><a-v>स दत्त्वा तुमुलं युद्धं पितृव्यस्येन्द्रजिद्युधि।</a-v><a-v>लक्ष्मणं परवीरघ्नं पुनरेवाभ्यधावत॥ २२</a-v></p>
<p id="6.77.23"><a-v>तौ प्रयुद्धौ तदा वीरौ मृधे लक्ष्मणराक्षसौ।</a-v><a-v>शरौघानभिवर्षन्तौ जघ्नतुस्तौ परस्परम्॥ २३</a-v></p>
<p id="6.77.24"><a-v>अभीक्ष्णमन्तर्दधतुः शरजालैर्महाबलौ।</a-v><a-v>चन्द्रादित्याविवोष्णान्ते यथा मेघैस्तरस्विनौ॥ २४</a-v></p>
<p id="6.77.25"><a-v>न ह्यादानं न संधानं धनुषो वा परिग्रहः।</a-v><a-v>न विप्रमोक्षो बाणानां न विकर्षो न विग्रहः॥ २५</a-v></p>
<p id="6.77.26"><a-v>न मुष्टिप्रतिसंधानं न लक्ष्यप्रतिपादनम्।</a-v><a-v>अदृश्यत तयोस्तत्र युध्यतोः पाणिलाघवात्॥ २६</a-v></p>
<p id="6.77.27"><a-v>चापवेगप्रमुक्तैश्च बाणजालैः समन्ततः।</a-v><a-v>अन्तरिक्षेऽभिसंछन्ने न रूपाणि चकाशिरे।</a-v><a-v>तमसा पिहितं सर्वमासीद्भीमतरं महत्॥ २७</a-v></p>
<p id="6.77.28"><a-v>न तदानीं ववौ वायुर्न जज्वाल च पावकः।</a-v><a-v>स्वस्त्यस्तु लोकेभ्य इति जजल्पश्च महर्षयः।</a-v><a-v>संपेतुश्चात्र संप्राप्ता गन्धर्वाः सह चारणैः॥ २८</a-v></p>
<p id="6.77.29"><a-v>अथ राक्षससिंहस्य कृष्णान्कनकभूषणान्।</a-v><a-v>शरैश्चतुर्भिः सौमित्रिर्विव्याध चतुरो हयान्॥ २९</a-v></p>
<p id="6.77.30"><a-v>ततोऽपरेण भल्लेन सूतस्य विचरिष्यतः।</a-v><a-v>लाघवाद्राघवः श्रीमाञ्शिरः कायादपाहरत्॥ ३०</a-v></p>
<p id="6.77.31"><a-v>निहतं सारथिं दृष्ट्वा समरे रावणात्मजः।</a-v><a-v>प्रजहौ समरोद्धर्षं विषण्णः स बभूव ह॥ ३१</a-v></p>
<p id="6.77.32"><a-v>विषण्णवदनं दृष्ट्वा राक्षसं हरियूथपाः।</a-v><a-v>ततः परमसंहृष्टो लक्ष्मणं चाभ्यपूजयन्॥ ३२</a-v></p>
<p id="6.77.33"><a-v>ततः प्रमाथी शरभो रभसो गन्धमादनः।</a-v><a-v>अमृष्यमाणाश्चत्वारश्चक्रुर्वेगं हरीश्वराः॥ ३३</a-v></p>
<p id="6.77.34"><a-v>ते चास्य हयमुख्येषु तूर्णमुत्पत्य वानराः।</a-v><a-v>चतुर्षु सुमहावीर्या निपेतुर्भीमविक्रमाः॥ ३४</a-v></p>
<p id="6.77.35"><a-v>तेषामधिष्ठितानां तैर्वानरैः पर्वतोपमैः।</a-v><a-v>मुखेभ्यो रुधिरं व्यक्तं हयानां समवर्तत॥ ३५</a-v></p>
<p id="6.77.36"><a-v>ते निहत्य हयांस्तस्य प्रमथ्य च महारथम्।</a-v><a-v>पुनरुत्पत्य वेगेन तस्थुर्लक्ष्मणपार्श्वतः॥ ३६</a-v></p>
<p id="6.77.37"><a-v>स हताश्वादवप्लुत्य रथान्मथितसारथेः।</a-v><a-v>शरवर्षेण सौमित्रिमभ्यधावत रावणिः॥ ३७</a-v></p>
<p id="6.77.38"><a-v>ततो महेन्द्रप्रतिमः स लक्ष्मणः पदातिनं तं निशितैः शरोत्तमैः।</a-v><a-v>सृजन्तमादौ निशिताञ्शरोत्तमा न्भृशं तदा बाणगणैर्न्यवारयत्॥ ३८</a-v></p>
<p><a-v>इति श्रीरामायणे युद्धकाण्डे सप्तसप्ततितमः सर्गः ॥ ७७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
