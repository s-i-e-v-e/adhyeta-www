<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/007.sxml"><a-title>वाल्मीकिरामायणम् युद्धकाण्डम् ७ सर्गः</a-title><a-meta>
<p>Unique Words: 138</p>
</a-meta><hr><a-sec><p id="6.7.1"><a-v>इत्युक्ता राक्षसेन्द्रेण राक्षसास्ते महाबलाः।</a-v><a-v>ऊचुः प्राञ्जलयः सर्वे रावणं राक्षसेश्वरम्॥ १</a-v></p>
<p id="6.7.2"><a-v>राजन्परिघशक्त्यृष्टिशूलपट्टससंकुलम्।</a-v><a-v>सुमहन्नो बलं कस्माद्विषादं भजते भवान्॥ २</a-v></p>
<p id="6.7.3"><a-v>कैलासशिखरावासी यक्षैर्बहुभिरावृतः।</a-v><a-v>सुमहत्कदनं कृत्वा वश्यस्ते धनदः कृतः॥ ३</a-v></p>
<p id="6.7.4"><a-v>स महेश्वरसख्येन श्लाघमानस्त्वया विभो।</a-v><a-v>निर्जितः समरे रोषाल्लोकपालो महाबलः॥ ४</a-v></p>
<p id="6.7.5"><a-v>विनिहत्य च यक्षौघान्विक्षोभ्य च विगृह्य च।</a-v><a-v>त्वया कैलासशिखराद्विमानमिदमाहृतम्॥ ५</a-v></p>
<p id="6.7.6"><a-v>मयेन दानवेन्द्रेण त्वद्भयात्सख्यमिच्छता।</a-v><a-v>दुहिता तव भार्यार्थे दत्ता राक्षसपुंगव॥ ६</a-v></p>
<p id="6.7.7"><a-v>दानवेन्द्रो मधुर्नाम वीर्योत्सिक्तो दुरासदः।</a-v><a-v>विगृह्य वशमानीतः कुम्भीनस्याः सुखावहः॥ ७</a-v></p>
<p id="6.7.8"><a-v>निर्जितास्ते महाबाहो नागा गत्वा रसातलम्।</a-v><a-v>वासुकिस्तक्षकः शङ्खो जटी च वशमाहृताः॥ ८</a-v></p>
<p id="6.7.9"><a-v>अक्षया बलवन्तश्च शूरा लब्धवराः पुनः।</a-v><a-v>त्वया संवत्सरं युद्ध्वा समरे दानवा विभो॥ ९</a-v></p>
<p id="6.7.10"><a-v>स्वबलं समुपाश्रित्य नीता वशमरिंदम।</a-v><a-v>मायाश्चाधिगतास्तत्र बहवो राक्षसाधिप॥ १०</a-v></p>
<p id="6.7.11"><a-v>शूराश्च बलवन्तश्च वरुणस्य सुता रणे।</a-v><a-v>निर्जितास्ते महाबाहो चतुर्विधबलानुगाः॥ ११</a-v></p>
<p id="6.7.12"><a-v>मृत्युदण्डमहाग्राहं शाल्मलिद्वीपमण्डितम्।</a-v><a-v>अवगाह्य त्वया राजन्यमस्य बलसागरम्॥ १२</a-v></p>
<p id="6.7.13"><a-v>जयश्च विप्लुलः प्राप्तो मृत्युश्च प्रतिषेधितः।</a-v><a-v>सुयुद्धेन च ते सर्वे लोकास्तत्र सुतोषिताः॥ १३</a-v></p>
<p id="6.7.14"><a-v>क्षत्रियैर्बहुभिर्वीरैः शक्रतुल्यपराक्रमैः।</a-v><a-v>आसीद्वसुमती पूर्णा महद्भिरिव पादपैः॥ १४</a-v></p>
<p id="6.7.15"><a-v>तेषां वीर्यगुणोत्साहैर्न समो राघवो रणे।</a-v><a-v>प्रसह्य ते त्वया राजन्हताः परमदुर्जयाः॥ १५</a-v></p>
<p id="6.7.16"><a-v>राजन्नापदयुक्तेयमागता प्राकृताज्जनात्।</a-v><a-v>हृदि नैव त्वया कार्या त्वं वधिष्यसि राघवम्॥ १६</a-v></p>
<p><a-v>इति श्रीरामायणे युद्धकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
