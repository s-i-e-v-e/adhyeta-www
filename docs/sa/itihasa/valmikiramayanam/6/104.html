<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/104.sxml"><a-title>वाल्मीकिरामायणम् युद्धकाण्डम् १०४ सर्गः</a-title><a-meta>
<p>Unique Words: 250</p>
</a-meta><hr><a-sec><p id="6.104.1"><a-v>एवमुक्ता तु वैदेही परुषं लोमहर्षणम्।</a-v><a-v>राघवेण सरोषेण भृशं प्रव्यथिताभवत्॥ १</a-v></p>
<p id="6.104.2"><a-v>सा तदश्रुतपूर्वं हि जने महति मैथिली।</a-v><a-v>श्रुत्वा भर्तृवचो रूक्षं लज्जया व्रीडिताभवत्॥ २</a-v></p>
<p id="6.104.3"><a-v>प्रविशन्तीव गात्राणि स्वान्येव जनकात्मजा।</a-v><a-v>वाक्शल्यैस्तैः सशल्येव भृशमश्रूण्यवर्तयत्॥ ३</a-v></p>
<p id="6.104.4"><a-v>ततो बाष्पपरिक्लिष्टं प्रमार्जन्ती स्वमाननम्।</a-v><a-v>शनैर्गद्गदया वाचा भर्तारमिदमब्रवीत्॥ ४</a-v></p>
<p id="6.104.5"><a-v>किं मामसदृशं वाक्यमीदृशं श्रोत्रदारुणम्।</a-v><a-v>रूक्षं श्रावयसे वीर प्राकृतः प्राकृतामिव॥ ५</a-v></p>
<p id="6.104.6"><a-v>न तथास्मि महाबाहो यथा त्वमवगच्छसि।</a-v><a-v>प्रत्ययं गच्छ मे स्वेन चारित्रेणैव ते शपे॥ ६</a-v></p>
<p id="6.104.7"><a-v>पृथक्स्त्रीणां प्रचारेण जातिं त्वं परिशङ्कसे।</a-v><a-v>परित्यजेमां शङ्कां तु यदि तेऽहं परीक्षिता॥ ७</a-v></p>
<p id="6.104.8"><a-v>यद्यहं गात्रसंस्पर्शं गतास्मि विवशा प्रभो।</a-v><a-v>कामकारो न मे तत्र दैवं तत्रापराध्यति॥ ८</a-v></p>
<p id="6.104.9"><a-v>मदधीनं तु यत्तन्मे हृदयं त्वयि वर्तते।</a-v><a-v>पराधीनेषु गात्रेषु किं करिष्याम्यनीश्वरा॥ ९</a-v></p>
<p id="6.104.10"><a-v>सहसंवृद्धभावाच्च संसर्गेण च मानद।</a-v><a-v>यद्यहं ते न विज्ञाता हता तेनास्मि शाश्वतम्॥ १०</a-v></p>
<p id="6.104.11"><a-v>प्रेषितस्ते यदा वीरो हनूमानवलोककः।</a-v><a-v>लङ्कास्थाहं त्वया वीर किं तदा न विसर्जिता॥ ११</a-v></p>
<p id="6.104.12"><a-v>प्रत्यक्षं वानरेन्द्रस्य त्वद्वाक्यसमनन्तरम्।</a-v><a-v>त्वया संत्यक्तया वीर त्यक्तं स्याज्जीवितं मया॥ १२</a-v></p>
<p id="6.104.13"><a-v>न वृथा ते श्रमोऽयं स्यात्संशये न्यस्य जीवितम्।</a-v><a-v>सुहृज्जनपरिक्लेशो न चायं निष्फलस्तव॥ १३</a-v></p>
<p id="6.104.14"><a-v>त्वया तु नरशार्दूल क्रोधमेवानुवर्तता।</a-v><a-v>लघुनेव मनुष्येण स्त्रीत्वमेव पुरस्कृतम्॥ १४</a-v></p>
<p id="6.104.15"><a-v>अपदेशेन जनकान्नोत्पत्तिर्वसुधातलात्।</a-v><a-v>मम वृत्तं च वृत्तज्ञ बहु ते न पुरस्कृतम्॥ १५</a-v></p>
<p id="6.104.16"><a-v>न प्रमाणीकृतः पाणिर्बाल्ये बालेन पीडितः।</a-v><a-v>मम भक्तिश्च शीलं च सर्वं ते पृष्ठतः कृतम्॥ १६</a-v></p>
<p id="6.104.17"><a-v>एवं ब्रुवाणा रुदती बाष्पगद्गदभाषिणी।</a-v><a-v>अब्रवील्लक्ष्मणं सीता दीनं ध्यानपरं स्थितम्॥ १७</a-v></p>
<p id="6.104.18"><a-v>चितां मे कुरु सौमित्रे व्यसनस्यास्य भेषजम्।</a-v><a-v>मिथ्यापवादोपहता नाहं जीवितुमुत्सहे॥ १८</a-v></p>
<p id="6.104.19"><a-v>अप्रीतस्य गुणैर्भर्तुस्त्यक्तया जनसंसदि।</a-v><a-v>या क्षमा मे गतिर्गन्तुं प्रवेक्ष्ये हव्यवाहनम्॥ १९</a-v></p>
<p id="6.104.20"><a-v>एवमुक्तस्तु वैदेह्या लक्ष्मणः परवीरहा।</a-v><a-v>अमर्षवशमापन्नो राघवाननमैक्षत॥ २०</a-v></p>
<p id="6.104.21"><a-v>स विज्ञाय मनश्छन्दं रामस्याकारसूचितम्।</a-v><a-v>चितां चकार सौमित्रिर्मते रामस्य वीर्यवान्॥ २१</a-v></p>
<p id="6.104.22"><a-v>अधोमुखं ततो रामं शनैः कृत्वा प्रदक्षिणम्।</a-v><a-v>उपासर्पत वैदेही दीप्यमानं हुताशनम्॥ २२</a-v></p>
<p id="6.104.23"><a-v>प्रणम्य देवताभ्यश्च ब्राह्मणेभ्यश्च मैथिली।</a-v><a-v>बद्धाञ्जलिपुटा चेदमुवाचाग्निसमीपतः॥ २३</a-v></p>
<p id="6.104.24"><a-v>यथा मे हृदयं नित्यं नापसर्पति राघवात्।</a-v><a-v>तथा लोकस्य साक्षी मां सर्वतः पातु पावकः॥ २४</a-v></p>
<p id="6.104.25"><a-v>एवमुक्त्वा तु वैदेही परिक्रम्य हुताशनम्।</a-v><a-v>विवेश ज्वलनं दीप्तं निःसङ्गेनान्तरात्मना॥ २५</a-v></p>
<p id="6.104.26"><a-v>जनः स सुमहांस्तत्र बालवृद्धसमाकुलः।</a-v><a-v>ददर्श मैथिलीं तत्र प्रविशन्तीं हुताशनम्॥ २६</a-v></p>
<p id="6.104.27"><a-v>तस्यामग्निं विशन्त्यां तु हाहेति विपुलः स्वनः।</a-v><a-v>रक्षसां वानराणां च संबभूवाद्भुतोपमः॥ २७</a-v></p>
<p><a-v>इति श्रीरामायणे युद्धकाण्डे चतुरधिकशततमः सर्गः ॥ १०४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
