<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् २३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/023.sxml"><a-title>वाल्मीकिरामायणम् युद्धकाण्डम् २३ सर्गः</a-title><a-meta>
<p>Unique Words: 392</p>
</a-meta><hr><a-sec><p id="6.23.1"><a-v>सा सीता तच्छिरो दृष्ट्वा तच्च कार्मुकमुत्तमम्।</a-v><a-v>सुग्रीवप्रतिसंसर्गमाख्यातं च हनूमता॥ १</a-v></p>
<p id="6.23.2"><a-v>नयने मुखवर्णं च भर्तुस्तत्सदृशं मुखम्।</a-v><a-v>केशान्केशान्तदेशं च तं च चूडामणिं शुभम्॥ २</a-v></p>
<p id="6.23.3"><a-v>एतैः सर्वैरभिज्ञानैरभिज्ञाय सुदुःखिता।</a-v><a-v>विजगर्हेऽथ कैकेयीं क्रोशन्ती कुररी यथा॥ ३</a-v></p>
<p id="6.23.4"><a-v>सकामा भव कैकेयि हतोऽयं कुलनन्दनः।</a-v><a-v>कुलमुत्सादितं सर्वं त्वया कलहशीलया॥ ४</a-v></p>
<p id="6.23.5"><a-v>आर्येण किं नु कैकेय्याः कृतं रामेण विप्रियम्।</a-v><a-v>यद्गृहाच्चीरवसनस्तया प्रस्थापितो वनम्॥ ५</a-v></p>
<p id="6.23.6"><a-v>एवमुक्त्वा तु वैदेही वेपमाना तपस्विनी।</a-v><a-v>जगाम जगतीं बाला छिन्ना तु कदली यथा॥ ६</a-v></p>
<p id="6.23.7"><a-v>सा मुहूर्तात्समाश्वस्य प्रतिलभ्य च चेतनाम्।</a-v><a-v>तच्छिरः समुपाघ्राय विललापायतेक्षणा॥ ७</a-v></p>
<p id="6.23.8"><a-v>हा हतास्मि महाबाहो वीरव्रतमनुव्रता।</a-v><a-v>इमां ते पश्चिमावस्थां गतास्मि विधवा कृता॥ ८</a-v></p>
<p id="6.23.9"><a-v>प्रथमं मरणं नार्या भर्तुर्वैगुण्यमुच्यते।</a-v><a-v>सुवृत्तः साधुवृत्तायाः संवृत्तस्त्वं ममाग्रतः॥ ९</a-v></p>
<p id="6.23.10"><a-v>दुःखाद्दुःखं प्रपन्नाया मग्नायाः शोकसागरे।</a-v><a-v>यो हि मामुद्यतस्त्रातुं सोऽपि त्वं विनिपातितः॥ १०</a-v></p>
<p id="6.23.11"><a-v>सा श्वश्रूर्मम कौसल्या त्वया पुत्रेण राघव।</a-v><a-v>वत्सेनेव यथा धेनुर्विवत्सा वत्सला कृता॥ ११</a-v></p>
<p id="6.23.12"><a-v>आदिष्टं दीर्घमायुस्ते यैरचिन्त्यपराक्रम।</a-v><a-v>अनृतं वचनं तेषामल्पायुरसि राघव॥ १२</a-v></p>
<p id="6.23.13"><a-v>अथ वा नश्यति प्रज्ञा प्राज्ञस्यापि सतस्तव।</a-v><a-v>पचत्येनं तथा कालो भूतानां प्रभवो ह्ययम्॥ १३</a-v></p>
<p id="6.23.14"><a-v>अदृष्टं मृत्युमापन्नः कस्मात्त्वं नयशास्त्रवित्।</a-v><a-v>व्यसनानामुपायज्ञः कुशलो ह्यसि वर्जने॥ १४</a-v></p>
<p id="6.23.15"><a-v>तथा त्वं संपरिष्वज्य रौद्रयातिनृशंसया।</a-v><a-v>कालरात्र्या मयाच्छिद्य हृतः कमललोचनः॥ १५</a-v></p>
<p id="6.23.16"><a-v>उपशेषे महाबाहो मां विहाय तपस्विनीम्।</a-v><a-v>प्रियामिव शुभां नारीं पृथिवीं पुरुषर्षभ॥ १६</a-v></p>
<p id="6.23.17"><a-v>अर्चितं सततं यत्नाद्गन्धमाल्यैर्मया तव।</a-v><a-v>इदं ते मत्प्रियं वीर धनुः काञ्चनभूषितम्॥ १७</a-v></p>
<p id="6.23.18"><a-v>पित्रा दशरथेन त्वं श्वशुरेण ममानघ।</a-v><a-v>पूर्वैश्च पितृभिः सार्धं नूनं स्वर्गे समागतः॥ १८</a-v></p>
<p id="6.23.19"><a-v>दिवि नक्षत्रभूतस्त्वं महत्कर्म कृतं प्रियम्।</a-v><a-v>पुण्यं राजर्षिवंशं त्वमात्मनः समुपेक्षसे॥ १९</a-v></p>
<p id="6.23.20"><a-v>किं मान्न प्रेक्षसे राजन्किं मां न प्रतिभाषसे।</a-v><a-v>बालां बालेन संप्राप्तां भार्यां मां सहचारिणीम्॥ २०</a-v></p>
<p id="6.23.21"><a-v>संश्रुतं गृह्णता पाणिं चरिष्यामीति यत्त्वया।</a-v><a-v>स्मर तन्मम काकुत्स्थ नय मामपि दुःखिताम्॥ २१</a-v></p>
<p id="6.23.22"><a-v>कस्मान्मामपहाय त्वं गतो गतिमतां वर।</a-v><a-v>अस्माल्लोकादमुं लोकं त्यक्त्वा मामिह दुःखिताम्॥ २२</a-v></p>
<p id="6.23.23"><a-v>कल्याणैरुचितं यत्तत्परिष्वक्तं मयैव तु।</a-v><a-v>क्रव्यादैस्तच्छरीरं ते नूनं विपरिकृष्यते॥ २३</a-v></p>
<p id="6.23.24"><a-v>अग्निष्टोमादिभिर्यज्ञैरिष्टवानाप्तदक्षिणैः।</a-v><a-v>अग्निहोत्रेण संस्कारं केन त्वं तु न लप्स्यसे॥ २४</a-v></p>
<p id="6.23.25"><a-v>प्रव्रज्यामुपपन्नानां त्रयाणामेकमागतम्।</a-v><a-v>परिप्रक्ष्यति कौसल्या लक्ष्मणं शोकलालसा॥ २५</a-v></p>
<p id="6.23.26"><a-v>स तस्याः परिपृच्छन्त्या वधं मित्रबलस्य ते।</a-v><a-v>तव चाख्यास्यते नूनं निशायां राक्षसैर्वधम्॥ २६</a-v></p>
<p id="6.23.27"><a-v>सा त्वां सुप्तं हतं श्रुत्वा मां च रक्षोगृहं गताम्।</a-v><a-v>हृदयेन विदीर्णेन न भविष्यति राघव॥ २७</a-v></p>
<p id="6.23.28"><a-v>साधु पातय मां क्षिप्रं रामस्योपरि रावणः।</a-v><a-v>समानय पतिं पत्न्या कुरु कल्याणमुत्तमम्॥ २८</a-v></p>
<p id="6.23.29"><a-v>शिरसा मे शिरश्चास्य कायं कायेन योजय।</a-v><a-v>रावणानुगमिष्यामि गतिं भर्तुर्महात्मनः।</a-v><a-v>मुहूर्तमपि नेच्छामि जीवितुं पापजीविना॥ २९</a-v></p>
<p id="6.23.30"><a-v>श्रुतं मया वेदविदां ब्राह्मणानां पितुर्गृहे।</a-v><a-v>यासां स्त्रीणां प्रियो भर्ता तासां लोका महोदयाः॥ ३०</a-v></p>
<p id="6.23.31"><a-v>क्षमा यस्मिन्दमस्त्यागः सत्यं धर्मः कृतज्ञता।</a-v><a-v>अहिंसा चैव भूतानां तमृते का गतिर्मम॥ ३१</a-v></p>
<p id="6.23.32"><a-v>इति सा दुःखसंतप्ता विललापायतेक्षणा।</a-v><a-v>भर्तुः शिरो धनुस्तत्र समीक्ष्य जनकात्मजा॥ ३२</a-v></p>
<p id="6.23.33"><a-v>एवं लालप्यमानायां सीतायां तत्र राक्षसः।</a-v><a-v>अभिचक्राम भर्तारमनीकस्थः कृताञ्जलिः॥ ३३</a-v></p>
<p id="6.23.34"><a-v>विजयस्वार्यपुत्रेति सोऽभिवाद्य प्रसाद्य च।</a-v><a-v>न्यवेदयदनुप्राप्तं प्रहस्तं वाहिनीपतिम्॥ ३४</a-v></p>
<p id="6.23.35"><a-v>अमात्यैः सहितः सर्वैः प्रहस्तः समुपस्थितः।</a-v><a-v>किंचिदात्ययिकं कार्यं तेषां त्वं दर्शनं कुरु॥ ३५</a-v></p>
<p id="6.23.36"><a-v>एतच्छ्रुत्वा दशग्रीवो राक्षसप्रतिवेदितम्।</a-v><a-v>अशोकवनिकां त्यक्त्वा मन्त्रिणां दर्शनं ययौ॥ ३६</a-v></p>
<p id="6.23.37"><a-v>स तु सर्वं समर्थ्यैव मन्त्रिभिः कृत्यमात्मनः।</a-v><a-v>सभां प्रविश्य विदधे विदित्वा रामविक्रमम्॥ ३७</a-v></p>
<p id="6.23.38"><a-v>अन्तर्धानं तु तच्छीर्षं तच्च कार्मुकमुत्तमम्।</a-v><a-v>जगाम रावणस्यैव निर्याणसमनन्तरम्॥ ३८</a-v></p>
<p id="6.23.39"><a-v>राक्षसेन्द्रस्तु तैः सार्धं मन्त्रिभिर्भीमविक्रमैः।</a-v><a-v>समर्थयामास तदा रामकार्यविनिश्चयम्॥ ३९</a-v></p>
<p id="6.23.40"><a-v>अविदूरस्थितान्सर्वान्बलाध्यक्षान्हितैषिणः।</a-v><a-v>अब्रवीत्कालसदृशो रावणो राक्षसाधिपः॥ ४०</a-v></p>
<p id="6.23.41"><a-v>शीघ्रं भेरीनिनादेन स्फुटकोणाहतेन मे।</a-v><a-v>समानयध्वं सैन्यानि वक्तव्यं च न कारणम्॥ ४१</a-v></p>
<p id="6.23.42"><a-v>ततस्तथेति प्रतिगृह्य तद्वचो</a-v><a-v>बलाधिपास्ते महदात्मनो बलम्।</a-v><a-v>समानयंश्चैव समागतं च ते</a-v><a-v>न्यवेदयन्भर्तरि युद्धकाङ्क्षिणि॥ ४२</a-v></p>
<p><a-v>इति श्रीरामायणे युद्धकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
