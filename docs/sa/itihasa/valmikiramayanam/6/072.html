<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ७२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/072.sxml"><a-title>वाल्मीकिरामायणम् युद्धकाण्डम् ७२ सर्गः</a-title><a-meta>
<p>Unique Words: 290</p>
</a-meta><hr><a-sec><p id="6.72.1"><a-v>तस्य तद्वचनं श्रुत्वा राघवः शोककर्शितः।</a-v><a-v>नोपधारयते व्यक्तं यदुक्तं तेन रक्षसा॥ १</a-v></p>
<p id="6.72.2"><a-v>ततो धैर्यमवष्टभ्य रामः परपुरंजयः।</a-v><a-v>विभीषणमुपासीनमुवाच कपिसंनिधौ॥ २</a-v></p>
<p id="6.72.3"><a-v>नैरृताधिपते वाक्यं यदुक्तं ते विभीषण।</a-v><a-v>भूयस्तच्छ्रोतुमिच्छामि ब्रूहि यत्ते विवक्षितम्॥ ३</a-v></p>
<p id="6.72.4"><a-v>राघवस्य वचः श्रुत्वा वाक्यं वाक्यविशारदः।</a-v><a-v>यत्तत्पुनरिदं वाक्यं बभाषे स विभीषणः॥ ४</a-v></p>
<p id="6.72.5"><a-v>यथाज्ञप्तं महाबाहो त्वया गुल्मनिवेशनम्।</a-v><a-v>तत्तथानुष्ठितं वीर त्वद्वाक्यसमनन्तरम्॥ ५</a-v></p>
<p id="6.72.6"><a-v>तान्यनीकानि सर्वाणि विभक्तानि समन्ततः।</a-v><a-v>विन्यस्ता यूथपाश्चैव यथान्यायं विभागशः॥ ६</a-v></p>
<p id="6.72.7"><a-v>भूयस्तु मम विजाप्यं तच्छृणुष्व महायशः।</a-v><a-v>त्वय्यकारणसंतप्ते संतप्तहृदया वयम्॥ ७</a-v></p>
<p id="6.72.8"><a-v>त्यज राजन्निमं शोकं मिथ्या संतापमागतम्।</a-v><a-v>तदियं त्यज्यतां चिन्ता शत्रुहर्षविवर्धनी॥ ८</a-v></p>
<p id="6.72.9"><a-v>उद्यमः क्रियतां वीर हर्षः समुपसेव्यताम्।</a-v><a-v>प्राप्तव्या यदि ते सीता हन्तव्यश्च निशाचराः॥ ९</a-v></p>
<p id="6.72.10"><a-v>रघुनन्दन वक्ष्यामि श्रूयतां मे हितं वचः।</a-v><a-v>साध्वयं यातु सौमित्रिर्बलेन महता वृतः।</a-v><a-v>निकुम्भिलायां संप्राप्य हन्तुं रावणिमाहवे॥ १०</a-v></p>
<p id="6.72.11"><a-v>धनुर्मण्डलनिर्मुक्तैराशीविषविषोपमैः।</a-v><a-v>शरैर्हन्तुं महेष्वासो रावणिं समितिंजयः॥ ११</a-v></p>
<p id="6.72.12"><a-v>तेन वीरेण तपसा वरदानात्स्वयम्भुतः।</a-v><a-v>अस्त्रं ब्रह्मशिरः प्राप्तं कामगाश्च तुरंगमाः॥ १२</a-v></p>
<p id="6.72.13"><a-v>निकुम्भिलामसंप्राप्तमहुताग्निं च यो रिपुः।</a-v><a-v>त्वामाततायिनं हन्यादिन्द्रशत्रो स ते वधः।</a-v><a-v>इत्येवं विहितो राजन्वधस्तस्यैव धीमतः॥ १३</a-v></p>
<p id="6.72.14"><a-v>वधायेन्द्रजितो राम तं दिशस्व महाबलम्।</a-v><a-v>हते तस्मिन्हतं विद्धि रावणं ससुहृज्जनम्॥ १४</a-v></p>
<p id="6.72.15"><a-v>विभीषणवचः श्रुत्व रामो वाक्यमथाब्रवीत्।</a-v><a-v>जानामि तस्य रौद्रस्य मायां सत्यपराक्रम॥ १५</a-v></p>
<p id="6.72.16"><a-v>स हि ब्रह्मास्त्रवित्प्राज्ञो महामायो महाबलः।</a-v><a-v>करोत्यसंज्ञान्संग्रामे देवान्सवरुणानपि॥ १६</a-v></p>
<p id="6.72.17"><a-v>तस्यान्तरिक्षे चरतो रथस्थस्य महायशः।</a-v><a-v>न गतिर्ज्ञायते वीरसूर्यस्येवाभ्रसंप्लवे॥ १७</a-v></p>
<p id="6.72.18"><a-v>राघवस्तु रिपोर्ज्ञात्वा मायावीर्यं दुरात्मनः।</a-v><a-v>लक्ष्मणं कीर्तिसंपन्नमिदं वचनमब्रवीत्॥ १८</a-v></p>
<p id="6.72.19"><a-v>यद्वानरेन्द्रस्य बलं तेन सर्वेण संवृतः।</a-v><a-v>हनूमत्प्रमुखैश्चैव यूथपैः सहलक्ष्मण॥ १९</a-v></p>
<p id="6.72.20"><a-v>जाम्बवेनर्क्षपतिना सह सैन्येन संवृतः।</a-v><a-v>जहि तं राक्षससुतं मायाबलविशारदम्॥ २०</a-v></p>
<p id="6.72.21"><a-v>अयं त्वां सचिवैः सार्धं महात्मा रजनीचरः।</a-v><a-v>अभिज्ञस्तस्य देशस्य पृष्ठतोऽनुगमिष्यति॥ २१</a-v></p>
<p id="6.72.22"><a-v>राघवस्य वचः श्रुत्वा लक्ष्मणः सविभीषणः।</a-v><a-v>जग्राह कार्मुकं श्रेष्ठमन्यद्भीमपराक्रमः॥ २२</a-v></p>
<p id="6.72.23"><a-v>संनद्धः कवची खड्गी स शरी हेमचापधृक्।</a-v><a-v>रामपादावुपस्पृश्य हृष्टः सौमित्रिरब्रवीत्॥ २३</a-v></p>
<p id="6.72.24"><a-v>अद्य मत्कार्मुकोन्मुखाः शरा निर्भिद्य रावणिम्।</a-v><a-v>लङ्कामभिपतिष्यन्ति हंसाः पुष्करिणीमिव॥ २४</a-v></p>
<p id="6.72.25"><a-v>अद्यैव तस्य रौद्रस्य शरीरं मामकाः शराः।</a-v><a-v>विधमिष्यन्ति हत्वा तं महाचापगुणच्युताः॥ २५</a-v></p>
<p id="6.72.26"><a-v>स एवमुक्त्वा द्युतिमान्वचनं भ्रातुरग्रतः।</a-v><a-v>स रावणिवधाकाङ्क्षी लक्ष्मणस्त्वरितो ययौ॥ २६</a-v></p>
<p id="6.72.27"><a-v>सोऽभिवाद्य गुरोः पादौ कृत्वा चापि प्रदक्षिणम्।</a-v><a-v>निकुम्भिलामभिययौ चैत्यं रावणिपालितम्॥ २७</a-v></p>
<p id="6.72.28"><a-v>विभीषणेन सहितो राजपुत्रः प्रतापवान्।</a-v><a-v>कृतस्वस्त्ययनो भ्रात्रा लक्ष्मणस्त्वरितो ययौ॥ २८</a-v></p>
<p id="6.72.29"><a-v>वानराणां सहस्रैस्तु हनूमान्बहुभिर्वृतः।</a-v><a-v>विभीषणः सहामात्यस्तदा लक्ष्मणमन्वगात्॥ २९</a-v></p>
<p id="6.72.30"><a-v>महता हरिसैन्येन सवेगमभिसंवृतः।</a-v><a-v>ऋक्षराजबलं चैव ददर्श पथि विष्ठितम्॥ ३०</a-v></p>
<p id="6.72.31"><a-v>स गत्वा दूरमध्वानं सौमित्रिर्मित्रनन्दनः।</a-v><a-v>राक्षसेन्द्रबलं दूरादपश्यद्व्यूहमास्थितम्॥ ३१</a-v></p>
<p id="6.72.32"><a-v>स संप्राप्य धनुष्पाणिर्मायायोगमरिंदम।</a-v><a-v>तस्थौ ब्रह्मविधानेन विजेतुं रघुनन्दनः॥ ३२</a-v></p>
<p id="6.72.33"><a-v>विविधममलशस्त्रभास्वरं त</a-v><a-v>द्ध्वजगहनं विपुलं महारथैश्च।</a-v><a-v>प्रतिभयतममप्रमेयवेगं</a-v><a-v>तिमिरमिव द्विषतां बलं विवेश॥ ३३</a-v></p>
<p><a-v>इति श्रीरामायणे युद्धकाण्डे द्वासप्ततितमः सर्गः ॥ ७२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
