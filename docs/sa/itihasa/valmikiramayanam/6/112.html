<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् ११२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/112.sxml"><a-title>वाल्मीकिरामायणम् युद्धकाण्डम् ११२ सर्गः</a-title><a-meta>
<p>Unique Words: 176</p>
</a-meta><hr><a-sec><p id="6.112.1"><a-v>पूर्णे चतुर्दशे वर्षे पञ्चभ्यां लक्ष्मणाग्रजः।</a-v><a-v>भरद्वाजाश्रमं प्राप्य ववन्दे नियतो मुनिम्॥ १</a-v></p>
<p id="6.112.2"><a-v>सोऽपृच्छदभिवाद्यैनं भरद्वाजं तपोधनम्।</a-v><a-v>शृणोषि कचिद्भगवन्सुभिक्षानामयं पुरे।</a-v><a-v>कच्चिच्च युक्तो भरतो जीवन्त्यपि च मातरः॥ २</a-v></p>
<p id="6.112.3"><a-v>एवमुक्तस्तु रामेण भरद्वाजो महामुनिः।</a-v><a-v>प्रत्युवाच रघुश्रेष्ठं स्मितपूर्वं प्रहृष्टवत्॥ ३</a-v></p>
<p id="6.112.4"><a-v>पङ्कदिग्धस्तु भरतो जटिलस्त्वां प्रतीक्षते।</a-v><a-v>पादुके ते पुरस्कृत्य सर्वं च कुशलं गृहे॥ ४</a-v></p>
<p id="6.112.5"><a-v>त्वां पुरा चीरवसनं प्रविशन्तं महावनम्।</a-v><a-v>स्त्रीतृतीयं च्युतं राज्याद्धर्मकामं च केवलम्॥ ५</a-v></p>
<p id="6.112.6"><a-v>पदातिं त्यक्तसर्वस्वं पितुर्वचनकारिणम्।</a-v><a-v>स्वर्गभोगैः परित्यक्तं स्वर्गच्युतमिवामरम्॥ ६</a-v></p>
<p id="6.112.7"><a-v>दृष्ट्वा तु करुणा पूर्वं ममासीत्समितिंजय।</a-v><a-v>कैकेयीवचने युक्तं वन्यमूलफलाशनम्॥ ७</a-v></p>
<p id="6.112.8"><a-v>साम्प्रतं सुसमृद्धार्थं समित्रगणबान्धवम्।</a-v><a-v>समीक्ष्य विजितारिं त्वां मम प्रीतिरनुत्तमा॥ ८</a-v></p>
<p id="6.112.9"><a-v>सर्वं च सुखदुःखं ते विदितं मम राघव।</a-v><a-v>यत्त्वया विपुलं प्राप्तं जनस्थानवधादिकम्॥ ९</a-v></p>
<p id="6.112.10"><a-v>ब्राह्मणार्थे नियुक्तस्य रक्षतः सर्वतापसान्।</a-v><a-v>मारीचदर्शनं चैव सीतोन्मथनमेव च॥ १०</a-v></p>
<p id="6.112.11"><a-v>कबन्धदर्शनं चैव पम्पाभिगमनं तथा।</a-v><a-v>सुग्रीवेण च ते सख्यं यच्च वाली हतस्त्वया॥ ११</a-v></p>
<p id="6.112.12"><a-v>मार्गणं चैव वैदेह्याः कर्म वातात्मजस्य च।</a-v><a-v>विदितायां च वैदेह्यां नलसेतुर्यथा कृतः।</a-v><a-v>यथा च दीपिता लङ्का प्रहृष्टैर्हरियूथपैः॥ १२</a-v></p>
<p id="6.112.13"><a-v>सपुत्रबान्धवामात्यः सबलः सह वाहनः।</a-v><a-v>यथा च निहतः संख्ये रावणो देवकण्टकः॥ १३</a-v></p>
<p id="6.112.14"><a-v>समागमश्च त्रिदशैर्यथादत्तश्च ते वरः।</a-v><a-v>सर्वं ममैतद्विदितं तपसा धर्मवत्सल॥ १४</a-v></p>
<p id="6.112.15"><a-v>अहमप्यत्र ते दद्मि वरं शस्त्रभृतां वर।</a-v><a-v>अर्घ्यं प्रतिगृहाणेदमयोध्यां श्वो गमिष्यसि॥ १५</a-v></p>
<p id="6.112.16"><a-v>तस्य तच्छिरसा वाक्यं प्रतिगृह्य नृपात्मजः।</a-v><a-v>बाढमित्येव संहृष्टः श्रीमान्वरमयाचत॥ १६</a-v></p>
<p id="6.112.17"><a-v>अकालफलिनो वृक्षाः सर्वे चापि मधुस्रवाः।</a-v><a-v>भवन्तु मार्गे भगवन्नयोध्यां प्रति गच्छतः॥ १७</a-v></p>
<p id="6.112.18"><a-v>निष्फलाः फलिनश्चासन्विपुष्पाः पुष्पशालिनः।</a-v><a-v>शुष्काः समग्रपत्रास्ते नगाश्चैव मधुस्रवाः॥ १८</a-v></p>
<p><a-v>इति श्रीरामायणे युद्धकाण्डे द्वादशोत्तरशततमः सर्गः ॥ ११२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
