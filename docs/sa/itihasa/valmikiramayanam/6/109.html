<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् युद्धकाण्डम् १०९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/6'>वाल्मीकिरामायणम् युद्धकाण्डम्</a></nav><a-document loc="/sa/itihasa/valmikiramayanam/6/109.sxml"><a-title>वाल्मीकिरामायणम् युद्धकाण्डम् १०९ सर्गः</a-title><a-meta>
<p>Unique Words: 237</p>
</a-meta><hr><a-sec><p id="6.109.1"><a-v>तां रात्रिमुषितं रामं सुखोत्थितमरिंदमम्।</a-v><a-v>अब्रवीत्प्राञ्जलिर्वाक्यं जयं पृष्ट्वा विभीषणः॥ १</a-v></p>
<p id="6.109.2"><a-v>स्नानानि चाङ्गरागाणि वस्त्राण्याभरणानि च।</a-v><a-v>चन्दनानि च दिव्यानि माल्यानि विविधानि च॥ २</a-v></p>
<p id="6.109.3"><a-v>अलंकारविदश्चेमा नार्यः पद्मनिभेक्षणाः।</a-v><a-v>उपस्थितास्त्वां विधिवत्स्नापयिष्यन्ति राघव॥ ३</a-v></p>
<p id="6.109.4"><a-v>एवमुक्तस्तु काकुत्स्थः प्रत्युवाच विभीषणम्।</a-v><a-v>हरीन्सुग्रीवमुख्यांस्त्वं स्नानेनोपनिमन्त्रय॥ ४</a-v></p>
<p id="6.109.5"><a-v>स तु ताम्यति धर्मात्मा ममहेतोः सुखोचितः।</a-v><a-v>सुकुमारो महाबाहुः कुमारः सत्यसंश्रवः॥ ५</a-v></p>
<p id="6.109.6"><a-v>तं विना कैकेयीपुत्रं भरतं धर्मचारिणम्।</a-v><a-v>न मे स्नानं बहुमतं वस्त्राण्याभरणानि च॥ ६</a-v></p>
<p id="6.109.7"><a-v>इत एव पथा क्षिप्रं प्रतिगच्छाम तां पुरीम्।</a-v><a-v>अयोध्यामायतो ह्येष पन्थाः परमदुर्गमः॥ ७</a-v></p>
<p id="6.109.8"><a-v>एवमुक्तस्तु काकुत्स्थं प्रत्युवाच विभीषणः।</a-v><a-v>अह्ना त्वां प्रापयिष्यामि तां पुरीं पार्थिवात्मज॥ ८</a-v></p>
<p id="6.109.9"><a-v>पुष्पकं नाम भद्रं ते विमानं सूर्यसंनिभम्।</a-v><a-v>मम भ्रातुः कुबेरस्य रावणेनाहृतं बलात्॥ ९</a-v></p>
<p id="6.109.10"><a-v>तदिदं मेघसंकाशं विमानमिह तिष्ठति।</a-v><a-v>तेन यास्यसि यानेन त्वमयोध्यां गजज्वरः॥ १०</a-v></p>
<p id="6.109.11"><a-v>अहं ते यद्यनुग्राह्यो यदि स्मरसि मे गुणान्।</a-v><a-v>वस तावदिह प्राज्ञ यद्यस्ति मयि सौहृदम्॥ ११</a-v></p>
<p id="6.109.12"><a-v>लक्ष्मणेन सह भ्रात्रा वैदेह्या चापि भार्यया।</a-v><a-v>अर्चितः सर्वकामैस्त्वं ततो राम गमिष्यसि॥ १२</a-v></p>
<p id="6.109.13"><a-v>प्रीतियुक्तस्तु मे राम ससैन्यः ससुहृद्गणः।</a-v><a-v>सत्क्रियां विहितां तावद्गृहाण त्वं मयोद्यताम्॥ १३</a-v></p>
<p id="6.109.14"><a-v>प्रणयाद्बहुमानाच्च सौहृदेन च राघव।</a-v><a-v>प्रसादयामि प्रेष्योऽहं न खल्वाज्ञापयामि ते॥ १४</a-v></p>
<p id="6.109.15"><a-v>एवमुक्तस्ततो रामः प्रत्युवाच विभीषणम्।</a-v><a-v>रक्षसां वानराणां च सर्वेषां चोपशृण्वताम्॥ १५</a-v></p>
<p id="6.109.16"><a-v>पूजितोऽहं त्वया वीर साचिव्येन परंतप।</a-v><a-v>सर्वात्मना च चेष्टिभिः सौहृदेनोत्तमेन च॥ १६</a-v></p>
<p id="6.109.17"><a-v>न खल्वेतन्न कुर्यां ते वचनं राक्षसेश्वर।</a-v><a-v>तं तु मे भ्रातरं द्रष्टुं भरतं त्वरते मनः॥ १७</a-v></p>
<p id="6.109.18"><a-v>मां निवर्तयितुं योऽसौ चित्रकूटमुपागतः।</a-v><a-v>शिरसा याचतो यस्य वचनं न कृतं मया॥ १८</a-v></p>
<p id="6.109.19"><a-v>कौसल्यां च सुमित्रां च कैकेयीं च यशस्विनीम्।</a-v><a-v>गुरूंश्च सुहृदश्चैव पौरांश्च तनयैः सह॥ १९</a-v></p>
<p id="6.109.20"><a-v>उपस्थापय मे क्षिप्रं विमानं राक्षसेश्वर।</a-v><a-v>कृतकार्यस्य मे वासः कथंचिदिह संमतः॥ २०</a-v></p>
<p id="6.109.21"><a-v>अनुजानीहि मां सौम्य पूजितोऽस्मि विभीषण।</a-v><a-v>मन्युर्न खलु कर्तव्यस्त्वरितस्त्वानुमानये॥ २१</a-v></p>
<p id="6.109.22"><a-v>ततः काञ्चनचित्राङ्गं वैदूर्यमणिवेदिकम्।</a-v><a-v>कूटागारैः परिक्षिप्तं सर्वतो रजतप्रभम्॥ २२</a-v></p>
<p id="6.109.23"><a-v>पाण्डुराभिः पताकाभिर्ध्वजैश्च समलंकृतम्।</a-v><a-v>शोभितं काञ्चनैर्हर्म्यैर्हेमपद्मविभूषितम्॥ २३</a-v></p>
<p id="6.109.24"><a-v>प्रकीर्णं किङ्किणीजालैर्मुक्तामणिगवाक्षितम्।</a-v><a-v>घण्टाजालैः परिक्षिप्तं सर्वतो मधुरस्वनम्॥ २४</a-v></p>
<p id="6.109.25"><a-v>तन्मेरुशिखराकारं निर्मितं विश्वकर्मणा।</a-v><a-v>बहुभिर्भूषितं हर्म्यैर्मुक्तारजतसंनिभौ॥ २५</a-v></p>
<p id="6.109.26"><a-v>तलैः स्फटिकचित्राङ्गैर्वैदूर्यैश्च वरासनैः।</a-v><a-v>महार्हास्तरणोपेतैरुपपन्नं महाधनैः॥ २६</a-v></p>
<p id="6.109.27"><a-v>उपस्थितमनाधृष्यं तद्विमानं मनोजवम्।</a-v><a-v>निवेदयित्वा रामाय तस्थौ तत्र विभीषणः॥ २७</a-v></p>
<p><a-v>इति श्रीरामायणे युद्धकाण्डे नवोत्तरशततमः सर्गः ॥ १०९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
