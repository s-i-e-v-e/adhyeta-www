<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/100.sxml"><a-title>वाल्मीकिरामायणम् अयोध्याकाण्डम् १०० सर्गः</a-title><a-meta>
<p>Unique Words: 177</p>
</a-meta><hr><a-sec><p id="2.100.1"><a-v>आश्वासयन्तं भरतं जाबालिर्ब्राह्मणोत्तमः।</a-v><a-v>उवाच रामं धर्मज्ञं धर्मापेतमिदं वचः॥ १</a-v></p>
<p id="2.100.2"><a-v>साधु राघव मा भूत्ते बुद्धिरेवं निरर्थका।</a-v><a-v>प्राकृतस्य नरस्येव आर्य बुद्धेस्तपस्विनः॥ २</a-v></p>
<p id="2.100.3"><a-v>कः कस्य पुरुषो बन्धुः किमाप्यं कस्य केनचित्।</a-v><a-v>यदेको जायते जन्तुरेक एव विनश्यति॥ ३</a-v></p>
<p id="2.100.4"><a-v>तस्मान्माता पिता चेति राम सज्जेत यो नरः।</a-v><a-v>उन्मत्त इव स ज्ञेयो नास्ति काचिद्धि कस्यचित्॥ ४</a-v></p>
<p id="2.100.5"><a-v>यथा ग्रामान्तरं गच्छन्नरः कश्चित्क्वचिद्वसेत्।</a-v><a-v>उत्सृज्य च तमावासं प्रतिष्ठेतापरेऽहनि॥ ५</a-v></p>
<p id="2.100.6"><a-v>एवमेव मनुष्याणां पिता माता गृहं वसु।</a-v><a-v>आवासमात्रं काकुत्स्थ सज्जन्ते नात्र सज्जनाः॥ ६</a-v></p>
<p id="2.100.7"><a-v>पित्र्यं राज्यं समुत्सृज्य स नार्हति नरोत्तम।</a-v><a-v>आस्थातुं कापथं दुःखं विषमं बहुकण्टकम्॥ ७</a-v></p>
<p id="2.100.8"><a-v>समृद्धायामयोध्यायामात्मानमभिषेचय।</a-v><a-v>एकवेणीधरा हि त्वां नगरी संप्रतीक्षते॥ ८</a-v></p>
<p id="2.100.9"><a-v>राजभोगाननुभवन्महार्हान्पार्थिवात्मज।</a-v><a-v>विहर त्वमयोध्यायां यथा शक्रस्त्रिविष्टपे॥ ९</a-v></p>
<p id="2.100.10"><a-v>न ते कश्चिद्दशरतःस्त्वं च तस्य न कश्चन।</a-v><a-v>अन्यो राजा त्वमन्यश्च तस्मात्कुरु यदुच्यते॥ १०</a-v></p>
<p id="2.100.11"><a-v>गतः स नृपतिस्तत्र गन्तव्यं यत्र तेन वै।</a-v><a-v>प्रवृत्तिरेषा मर्त्यानां त्वं तु मिथ्या विहन्यसे॥ ११</a-v></p>
<p id="2.100.12"><a-v>अर्थधर्मपरा ये ये तांस्ताञ्शोचामि नेतरान्।</a-v><a-v>ते हि दुःखमिह प्राप्य विनाशं प्रेत्य भेजिरे॥ १२</a-v></p>
<p id="2.100.13"><a-v>अष्टका पितृदैवत्यमित्ययं प्रसृतो जनः।</a-v><a-v>अन्नस्योपद्रवं पश्य मृतो हि किमशिष्यति॥ १३</a-v></p>
<p id="2.100.14"><a-v>यदि भुक्तमिहान्येन देहमन्यस्य गच्छति।</a-v><a-v>दद्यात्प्रवसतः श्राद्धं न तत्पथ्यशनं भवेत्॥ १४</a-v></p>
<p id="2.100.15"><a-v>दानसंवनना ह्येते ग्रन्था मेधाविभिः कृताः।</a-v><a-v>यजस्व देहि दीक्षस्व तपस्तप्यस्व संत्यज॥ १५</a-v></p>
<p id="2.100.16"><a-v>स नास्ति परमित्येव कुरु बुद्धिं महामते।</a-v><a-v>प्रत्यक्षं यत्तदातिष्ठ परोक्षं पृष्ठतः कुरु॥ १६</a-v></p>
<p id="2.100.17"><a-v>सतां बुद्धिं पुरस्कृत्य सर्वलोकनिदर्शिनीम्।</a-v><a-v>राज्यं त्वं प्रतिगृह्णीष्व भरतेन प्रसादितः॥ १७</a-v></p>
<p><a-v>इति श्रीरामायणे अयोध्याकाण्डे शततमः सर्गः ॥ १००</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
