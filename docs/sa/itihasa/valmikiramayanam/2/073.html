<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/073.sxml"><a-title>वाल्मीकिरामायणम् अयोध्याकाण्डम् ७३ सर्गः</a-title><a-meta>
<p>Unique Words: 175</p>
</a-meta><hr><a-sec><p id="2.73.1"><a-v>ततः प्रभातसमये दिवसेऽथ चतुर्दशे।</a-v><a-v>समेत्य राजकर्तारो भरतं वाक्यमब्रुवन्॥ १</a-v></p>
<p id="2.73.2"><a-v>गतो दशरथः स्वर्गं यो नो गुरुतरो गुरुः।</a-v><a-v>रामं प्रव्राज्य वै ज्येष्ठं लक्ष्मणं च महाबलम्॥ २</a-v></p>
<p id="2.73.3"><a-v>त्वमद्य भव नो राजा राजपुत्र महायशः।</a-v><a-v>संगत्या नापराध्नोति राज्यमेतदनायकम्॥ ३</a-v></p>
<p id="2.73.4"><a-v>आभिषेचनिकं सर्वमिदमादाय राघव।</a-v><a-v>प्रतीक्षते त्वां स्वजनः श्रेणयश्च नृपात्मज॥ ४</a-v></p>
<p id="2.73.5"><a-v>राज्यं गृहाण भरत पितृपैतामहं महत्।</a-v><a-v>अभिषेचय चात्मानं पाहि चास्मान्नरर्षभ॥ ५</a-v></p>
<p id="2.73.6"><a-v>आभिषेचनिकं भाण्डं कृत्वा सर्वं प्रदक्षिणम्।</a-v><a-v>भरतस्तं जनं सर्वं प्रत्युवाच धृतव्रतः॥ ६</a-v></p>
<p id="2.73.7"><a-v>ज्येष्ठस्य राजता नित्यमुचिता हि कुलस्य नः।</a-v><a-v>नैवं भवन्तो मां वक्तुमर्हन्ति कुशला जनाः॥ ७</a-v></p>
<p id="2.73.8"><a-v>रामः पूर्वो हि नो भ्राता भविष्यति महीपतिः।</a-v><a-v>अहं त्वरण्ये वत्स्यामि वर्षाणि नव पञ्च च॥ ८</a-v></p>
<p id="2.73.9"><a-v>युज्यतां महती सेना चतुरङ्गमहाबला।</a-v><a-v>आनयिष्याम्यहं ज्येष्ठं भ्रातरं राघवं वनात्॥ ९</a-v></p>
<p id="2.73.10"><a-v>आभिषेचनिकं चैव सर्वमेतदुपस्कृतम्।</a-v><a-v>पुरस्कृत्य गमिष्यामि रामहेतोर्वनं प्रति॥ १०</a-v></p>
<p id="2.73.11"><a-v>तत्रैव तं नरव्याघ्रमभिषिच्य पुरस्कृतम्।</a-v><a-v>आनेष्यामि तु वै रामं हव्यवाहमिवाध्वरात्॥ ११</a-v></p>
<p id="2.73.12"><a-v>न सकामा करिष्यामि स्वमिमां मातृगन्धिनीम्।</a-v><a-v>वने वत्स्याम्यहं दुर्गे रामो राजा भविष्यति॥ १२</a-v></p>
<p id="2.73.13"><a-v>क्रियतां शिल्पिभिः पन्थाः समानि विषमाणि च।</a-v><a-v>रक्षिणश्चानुसंयान्तु पथि दुर्गविचारकाः॥ १३</a-v></p>
<p id="2.73.14"><a-v>एवं संभाषमाणं तं रामहेतोर्नृपात्मजम्।</a-v><a-v>प्रत्युवाच जनः सर्वः श्रीमद्वाक्यमनुत्तमम्॥ १४</a-v></p>
<p id="2.73.15"><a-v>एवं ते भाषमाणस्य पद्मा श्रीरुपतिष्ठताम्।</a-v><a-v>यस्त्वं ज्येष्ठे नृपसुते पृथिवीं दातुमिच्छसि॥ १५</a-v></p>
<p id="2.73.16"><a-v>अनुत्तमं तद्वचनं नृपात्मज प्रभाषितं संश्रवणे निशम्य च।</a-v><a-v>प्रहर्षजास्तं प्रति बाष्पबिन्दवो निपेतुरार्यानननेत्रसंभवाः॥ १६</a-v></p>
<p id="2.73.17"><a-v>ऊचुस्ते वचनमिदं निशम्य हृष्टाः सामात्याः सपरिषदो वियातशोकाः।</a-v><a-v>पन्थानं नरवरभक्तिमाञ्जनश्च व्यादिष्टस्तव वचनाच्च शिल्पिवर्गः॥ १७</a-v></p>
<p><a-v>इति श्रीरामायणे अयोध्याकाण्डे त्रिसप्ततितमः सर्गः ॥ ७३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
