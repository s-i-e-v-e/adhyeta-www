<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/030.sxml"><a-title>वाल्मीकिरामायणम् अयोध्याकाण्डम् ३० सर्गः</a-title><a-meta>
<p>Unique Words: 231</p>
</a-meta><hr><a-sec><p id="2.30.1"><a-v>दत्त्वा तु सह वैदेह्या ब्राह्मणेभ्यो धनं बहु।</a-v><a-v>जग्मतुः पितरं द्रष्टुं सीतया सह राघवौ॥ १</a-v></p>
<p id="2.30.2"><a-v>ततो गृहीते दुष्प्रेक्ष्ये अशोभेतां तदायुधे।</a-v><a-v>मालादामभिरासक्ते सीतया समलंकृते॥ २</a-v></p>
<p id="2.30.3"><a-v>ततः प्रासादहर्म्याणि विमानशिखराणि च।</a-v><a-v>अधिरुह्य जनः श्रीमानुदासीनो व्यलोकयत्॥ ३</a-v></p>
<p id="2.30.4"><a-v>न हि रथ्याः स्म शक्यन्ते गन्तुं बहुजनाकुलाः।</a-v><a-v>आरुह्य तस्मात्प्रासादान्दीनाः पश्यन्ति राघवम्॥ ४</a-v></p>
<p id="2.30.5"><a-v>पदातिं वर्जितच्छत्रं रामं दृष्ट्वा तदा जनाः।</a-v><a-v>ऊचुर्बहुविधा वाचः शोकोपहतचेतसः॥ ५</a-v></p>
<p id="2.30.6"><a-v>यं यान्तमनुयाति स्म चतुरङ्गबलं महत्।</a-v><a-v>तमेकं सीतया सार्धमनुयाति स्म लक्ष्मणः॥ ६</a-v></p>
<p id="2.30.7"><a-v>ऐश्वर्यस्य रसज्ञः सन्कामिनां चैव कामदः।</a-v><a-v>नेच्छत्येवानृतं कर्तुं पितरं धर्मगौरवात्॥ ७</a-v></p>
<p id="2.30.8"><a-v>या न शक्या पुरा द्रष्टुं भूतैराकाशगैरपि।</a-v><a-v>तामद्य सीतां पश्यन्ति राजमार्गगता जनाः॥ ८</a-v></p>
<p id="2.30.9"><a-v>अङ्गरागोचितां सीतां रक्तचन्दन सेविनीम्।</a-v><a-v>वर्षमुष्णं च शीतं च नेष्यत्याशु विवर्णताम्॥ ९</a-v></p>
<p id="2.30.10"><a-v>अद्य नूनं दशरथः सत्त्वमाविश्य भाषते।</a-v><a-v>न हि राजा प्रियं पुत्रं विवासयितुमर्हति॥ १०</a-v></p>
<p id="2.30.11"><a-v>निर्गुणस्यापि पुत्रस्या काथं स्याद्विप्रवासनम्।</a-v><a-v>किं पुनर्यस्य लोकोऽयं जितो वृत्तेन केवलम्॥ ११</a-v></p>
<p id="2.30.12"><a-v>आनृशंस्यमनुक्रोशः श्रुतं शीलं दमः शमः।</a-v><a-v>राघवं शोभयन्त्येते षड्गुणाः पुरुषोत्तमम्॥ १२</a-v></p>
<p id="2.30.13"><a-v>तस्मात्तस्योपघातेन प्रजाः परमपीडिताः।</a-v><a-v>औदकानीव सत्त्वानि ग्रीष्मे सलिलसंक्षयात्॥ १३</a-v></p>
<p id="2.30.14"><a-v>पीडया पीडितं सर्वं जगदस्य जगत्पतेः।</a-v><a-v>मूलस्येवोपघातेन वृक्षः पुष्पफलोपगः॥ १४</a-v></p>
<p id="2.30.15"><a-v>ते लक्ष्मण इव क्षिप्रं सपत्न्यः सहबान्धवाः।</a-v><a-v>गच्छन्तमनुगच्छामो येन गच्छति राघवः॥ १५</a-v></p>
<p id="2.30.16"><a-v>उद्यानानि परित्यज्य क्षेत्राणि च गृहाणि च।</a-v><a-v>एकदुःखसुखा राममनुगच्छाम धार्मिकम्॥ १६</a-v></p>
<p id="2.30.17"><a-v>समुद्धृतनिधानानि परिध्वस्ताजिराणि च।</a-v><a-v>उपात्तधनधान्यानि हृतसाराणि सर्वशः॥ १७</a-v></p>
<p id="2.30.18"><a-v>रजसाभ्यवकीर्णानि परित्यक्तानि दैवतैः।</a-v><a-v>अस्मत्त्यक्तानि वेश्मानि कैकेयी प्रतिपद्यताम्॥ १८</a-v></p>
<p id="2.30.19"><a-v>वनं नगरमेवास्तु येन गच्छति राघवः।</a-v><a-v>अस्माभिश्च परित्यक्तं पुरं संपद्यतां वनम्॥ १९</a-v></p>
<p id="2.30.20"><a-v>बिलानि दंष्ट्रिणः सर्वे सानूनि मृगपक्षिणः।</a-v><a-v>अस्मत्त्यक्तं प्रपद्यन्तां सेव्यमानं त्यजन्तु च॥ २०</a-v></p>
<p id="2.30.21"><a-v>इत्येवं विविधा वाचो नानाजनसमीरिताः।</a-v><a-v>शुश्राव रामः श्रुत्वा च न विचक्रेऽस्य मानसम्॥ २१</a-v></p>
<p id="2.30.22"><a-v>प्रतीक्षमाणोऽभिजनं तदार्त</a-v><a-v>मनार्तरूपः प्रहसन्निवाथ।</a-v><a-v>जगाम रामः पितरं दिदृक्षुः</a-v><a-v>पितुर्निदेशं विधिवच्चिकीर्षुः॥ २२</a-v></p>
<p id="2.30.23"><a-v>तत्पूर्वमैक्ष्वाकसुतो महात्मा</a-v><a-v>रामो गमिष्यन्वनमार्तरूपम्।</a-v><a-v>व्यतिष्ठत प्रेक्ष्य तदा सुमन्त्रं</a-v><a-v>पितुर्महात्मा प्रतिहारणार्थम्॥ २३</a-v></p>
<p id="2.30.24"><a-v>पितुर्निदेशेन तु धर्मवत्सलो</a-v><a-v>वनप्रवेशे कृतबुद्धिनिश्चयः।</a-v><a-v>स राघवः प्रेक्ष्य सुमन्त्रमब्रवी</a-v><a-v>न्निवेदयस्वागमनं नृपाय मे॥ २४</a-v></p>
<p><a-v>इति श्रीरामायणे अयोध्याकाण्डे त्रिंशत्तमः सर्गः ॥ ३०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
