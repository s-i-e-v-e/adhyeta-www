<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/032.sxml"><a-title>वाल्मीकिरामायणम् अयोध्याकाण्डम् ३२ सर्गः</a-title><a-meta>
<p>Unique Words: 219</p>
</a-meta><hr><a-sec><p id="2.32.1"><a-v>ततः सुमन्त्रमैक्ष्वाकः पीडितोऽत्र प्रतिज्ञया।</a-v><a-v>सबाष्पमतिनिःश्वस्य जगादेदं पुनः पुनः॥ १</a-v></p>
<p id="2.32.2"><a-v>सूत रत्नसुसंपूर्णा चतुर्विधबला चमूः।</a-v><a-v>रागवस्यानुयात्रार्थं क्षिप्रं प्रतिविधीयताम्॥ २</a-v></p>
<p id="2.32.3"><a-v>रूपाजीवा च शालिन्यो वणिजश्च महाधनाः।</a-v><a-v>शोभयन्तु कुमारस्य वाहिनीं सुप्रसारिताः॥ ३</a-v></p>
<p id="2.32.4"><a-v>ये चैनमुपजीवन्ति रमते यैश्च वीर्यतः।</a-v><a-v>तेषां बहुविधं दत्त्वा तानप्यत्र नियोजय॥ ४</a-v></p>
<p id="2.32.5"><a-v>निघ्नन्मृगान्कुञ्जरांश्च पिबंश्चारण्यकं मधु।</a-v><a-v>नदीश्च विविधाः पश्यन्न राज्यं संस्मरिष्यति॥ ५</a-v></p>
<p id="2.32.6"><a-v>धान्यकोशश्च यः कश्चिद्धनकोशश्च मामकः।</a-v><a-v>तौ राममनुगच्छेतां वसन्तं निर्जने वने॥ ६</a-v></p>
<p id="2.32.7"><a-v>यजन्पुण्येषु देशेषु विसृजंश्चाप्तदक्षिणाः।</a-v><a-v>ऋषिभिश्च समागम्य प्रवत्स्यति सुखं वने॥ ७</a-v></p>
<p id="2.32.8"><a-v>भरतश्च महाबाहुरयोध्यां पालयिष्यति।</a-v><a-v>सर्वकामैः पुनः श्रीमान्रामः संसाध्यतामिति॥ ८</a-v></p>
<p id="2.32.9"><a-v>एवं ब्रुवति काकुत्स्थे कैकेय्या भयमागतम्।</a-v><a-v>मुखं चाप्यगमाच्छोषं स्वरश्चापि न्यरुध्यत॥ ९</a-v></p>
<p id="2.32.10"><a-v>सा विषण्णा च संत्रस्ता कैकेयी वाक्यमब्रवीत्।</a-v><a-v>राज्यं गतजनं साधो पीतमण्डां सुरामिव।</a-v><a-v>निरास्वाद्यतमं शून्यं भरतो नाभिपत्स्यते॥ १०</a-v></p>
<p id="2.32.11"><a-v>कैकेय्यां मुक्तलज्जायां वदन्त्यामतिदारुणम्।</a-v><a-v>राजा दशरथो वाक्यमुवाचायतलोचनाम्।</a-v><a-v>वहन्तं किं तुदसि मां नियुज्य धुरि माहिते॥ ११</a-v></p>
<p id="2.32.12"><a-v>कैकेयी द्विगुणं क्रुद्धा राजानमिदमब्रवीत्।</a-v><a-v>तवैव वंशे सगरो ज्येष्ठं पुत्रमुपारुधत्।</a-v><a-v>असमञ्ज इति ख्यातं तथायं गन्तुमर्हति॥ १२</a-v></p>
<p id="2.32.13"><a-v>एवमुक्तो धिगित्येव राजा दशरथोऽब्रवीत्।</a-v><a-v>व्रीडितश्च जनः सर्वः सा च तन्नावबुध्यत॥ १३</a-v></p>
<p id="2.32.14"><a-v>तत्र वृद्धो महामात्रः सिद्धार्थो नाम नामतः।</a-v><a-v>शुचिर्बहुमतो राज्ञः कैकेयीमिदमब्रवीत्॥ १४</a-v></p>
<p id="2.32.15"><a-v>असमञ्जो गृहीत्वा तु क्रीडितः पथि दारकान्।</a-v><a-v>सरय्वाः प्रक्षिपन्नप्सु रमते तेन दुर्मतिः॥ १५</a-v></p>
<p id="2.32.16"><a-v>तं दृष्ट्वा नागरः सर्वे क्रुद्धा राजानमब्रुवन्।</a-v><a-v>असमञ्जं वृषीण्वैकमस्मान्वा राष्ट्रवर्धन॥ १६</a-v></p>
<p id="2.32.17"><a-v>तानुवाच ततो राजा किंनिमित्तमिदं भयम्।</a-v><a-v>ताश्चापि राज्ञा संपृष्टा वाक्यं प्रकृतयोऽब्रुवन्॥ १७</a-v></p>
<p id="2.32.18"><a-v>क्रीडितस्त्वेष नः पुत्रान्बालानुद्भ्रान्तचेतनः।</a-v><a-v>सरय्वां प्रक्षिपन्मौर्ख्यादतुलां प्रीतिमश्नुते॥ १८</a-v></p>
<p id="2.32.19"><a-v>स तासां वचनं श्रुत्वा प्रकृतीनां नराधिप।</a-v><a-v>तं तत्याजाहितं पुत्रं तासां प्रियचिकीर्षया॥ १९</a-v></p>
<p id="2.32.20"><a-v>इत्येवमत्यजद्राजा सगरो वै सुधार्मिकः।</a-v><a-v>रामः किमकरोत्पापं येनैवमुपरुध्यते॥ २०</a-v></p>
<p id="2.32.21"><a-v>श्रुत्वा तु सिद्धार्थवचो राजा श्रान्ततरस्वनः।</a-v><a-v>शोकोपहतया वाचा कैकेयीमिदमब्रवीत्॥ २१</a-v></p>
<p id="2.32.22"><a-v>अनुव्रजिष्याम्यहमद्य रामं राज्यं परित्यज्य सुखं धनं च।</a-v><a-v>सहैव राज्ञा भरतेन च त्वं यथा सुखं भुङ्क्ष्व चिराय राज्यम्॥ २२</a-v></p>
<p><a-v>इति श्रीरामायणे अयोध्याकाण्डे द्वात्रिंशत्तमः सर्गः ॥ ३२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
