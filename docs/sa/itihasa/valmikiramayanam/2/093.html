<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/093.sxml"><a-title>वाल्मीकिरामायणम् अयोध्याकाण्डम् ९३ सर्गः</a-title><a-meta>
<p>Unique Words: 331</p>
</a-meta><hr><a-sec><p id="2.93.1"><a-v>निविष्टायां तु सेनायामुत्सुको भरतस्तदा।</a-v><a-v>जगाम भ्रातरं द्रष्टुं शत्रुघ्नमनुदर्शयन्॥ १</a-v></p>
<p id="2.93.2"><a-v>ऋषिं वसिष्ठं संदिश्य मातॄर्मे शीघ्रमानय।</a-v><a-v>इति तरितमग्रे स जागम गुरुवत्सलः॥ २</a-v></p>
<p id="2.93.3"><a-v>सुमन्त्रस्त्वपि शतुघ्नमदूरादन्वपद्यत।</a-v><a-v>रामदार्शनजस्तर्षो भरतस्येव तस्य च॥ ३</a-v></p>
<p id="2.93.4"><a-v>गच्छन्नेवाथ भरतस्तापसालयसंस्थिताम्।</a-v><a-v>भ्रातुः पर्णकुटीं श्रीमानुटजं च ददर्श ह॥ ४</a-v></p>
<p id="2.93.5"><a-v>शालायास्त्वग्रतस्तस्या ददर्श भरतस्तदा।</a-v><a-v>काष्टानि चावभग्नानि पुष्पाण्यवचितानि च॥ ५</a-v></p>
<p id="2.93.6"><a-v>ददर्श च वने तस्मिन्महतः संचयान्कृतान्।</a-v><a-v>मृगाणां महिषाणां च करीषैः शीतकारणात्॥ ६</a-v></p>
<p id="2.93.7"><a-v>गच्छनेव महाबाहुर्द्युतिमान्भरतस्तदा।</a-v><a-v>शत्रुघ्नं चाब्रवीद्धृष्टस्तानमात्यांश्च सर्वशः॥ ७</a-v></p>
<p id="2.93.8"><a-v>मन्ये प्राप्ताः स्म तं देशं भरद्वाजो यमब्रवीत्।</a-v><a-v>नातिदूरे हि मन्येऽहं नदीं मन्दाकिनीमितः॥ ८</a-v></p>
<p id="2.93.9"><a-v>उच्चैर्बद्धानि चीराणि लक्ष्मणेन भवेदयम्।</a-v><a-v>अभिज्ञानकृतः पन्था विकाले गन्तुमिच्छता॥ ९</a-v></p>
<p id="2.93.10"><a-v>इदं चोदात्तदन्तानां कुञ्जराणां तरस्विनाम्।</a-v><a-v>शैलपार्श्वे परिक्रान्तमन्योन्यमभिगर्जताम्॥ १०</a-v></p>
<p id="2.93.11"><a-v>यमेवाधातुमिच्छन्ति तापसाः सततं वने।</a-v><a-v>तस्यासौ दृश्यते धूमः संकुलः कृष्टवर्त्मनः॥ ११</a-v></p>
<p id="2.93.12"><a-v>अत्राहं पुरुषव्याघ्रं गुरुसत्कारकारिणम्।</a-v><a-v>आर्यं द्रक्ष्यामि संहृष्टो महर्षिमिव राघवम्॥ १२</a-v></p>
<p id="2.93.13"><a-v>अथ गत्वा मुहूर्तं तु चित्रकूटं स राघवः।</a-v><a-v>मन्दाकिनीमनुप्राप्तस्तं जनं चेदमब्रवीत्॥ १३</a-v></p>
<p id="2.93.14"><a-v>जगत्यां पुरुषव्याघ्र आस्ते वीरासने रतः।</a-v><a-v>जनेन्द्रो निर्जनं प्राप्य धिन्मे जन्म सजीवितम्॥ १४</a-v></p>
<p id="2.93.15"><a-v>मत्कृते व्यसनं प्राप्तो लोकनाथो महाद्युतिः।</a-v><a-v>सरान्कामान्परित्यज्य वने वसति राघवः॥ १५</a-v></p>
<p id="2.93.16"><a-v>इति लोकसमाक्रुष्टः पादेष्वद्य प्रसादयन्।</a-v><a-v>रामस्य निपतिष्यामि सीतायाश्च पुनः पुनः॥ १६</a-v></p>
<p id="2.93.17"><a-v>एवं स विलपंस्तस्मिन्वने दशरथात्मजः।</a-v><a-v>ददर्श महतीं पुण्यां पर्णशालां मनोरमाम्॥ १७</a-v></p>
<p id="2.93.18"><a-v>सालतालाश्वकर्णानां पर्णैर्बहुभिरावृताम्।</a-v><a-v>विशालां मृदुभिस्तीर्णां कुशैर्वेदिमिवाध्वरे॥ १८</a-v></p>
<p id="2.93.19"><a-v>शक्रायुध निकाशैश्च कार्मुकैर्भारसाधनैः।</a-v><a-v>रुक्मपृष्ठैर्महासारैः शोभितां शत्रुबाधकैः॥ १९</a-v></p>
<p id="2.93.20"><a-v>अर्करश्मिप्रतीकाशैर्घोरैस्तूणीगतैः शरैः।</a-v><a-v>शोभितां दीप्तवदनैः सर्पैर्भोगवतीमिव॥ २०</a-v></p>
<p id="2.93.21"><a-v>महारजतवासोभ्यामसिभ्यां च विराजिताम्।</a-v><a-v>रुक्मबिन्दुविचित्राभ्यां चर्मभ्यां चापि शोभिताम्॥ २१</a-v></p>
<p id="2.93.22"><a-v>गोधाङ्गुलित्रैरासाक्तैश्चित्रैः काञ्चनभूषितैः।</a-v><a-v>अरिसंघैरनाधृष्यां मृगैः सिंहगुहामिव॥ २२</a-v></p>
<p id="2.93.23"><a-v>प्रागुदक्स्रवणां वेदिं विशालां दीप्तपावकाम्।</a-v><a-v>ददर्श भरतस्तत्र पुण्यां रामनिवेशने॥ २३</a-v></p>
<p id="2.93.24"><a-v>निरीक्ष्य स मुहूर्तं तु ददर्श भरतो गुरुम्।</a-v><a-v>उटजे राममासीनां जटामण्डलधारिणम्॥ २४</a-v></p>
<p id="2.93.25"><a-v>तं तु कृष्णाजिनधरं चीरवल्कलवाससं।</a-v><a-v>ददर्श राममासीनमभितः पावकोपमम्॥ २५</a-v></p>
<p id="2.93.26"><a-v>सिंहस्कन्धं महाबाहुं पुण्डरीकनिभेक्षणम्।</a-v><a-v>पृथिव्याः सगरान्ताया भर्तारं धर्मचारिणम्॥ २६</a-v></p>
<p id="2.93.27"><a-v>उपविष्टं महाबाहुं ब्रह्माणमिव शाश्वतम्।</a-v><a-v>स्थण्डिले दर्भसस्म्तीर्णे सीतया लक्ष्मणेन च॥ २७</a-v></p>
<p id="2.93.28"><a-v>तं दृष्ट्वा भरतः श्रीमान्दुःखमोहपरिप्लुतः।</a-v><a-v>अभ्यधावत धर्मात्मा भरतः कैकयीसुतः॥ २८</a-v></p>
<p id="2.93.29"><a-v>दृष्ट्वा च विललापार्तो बाष्पसंदिग्धया गिरा।</a-v><a-v>अशक्नुवन्धारयितुं धैर्याद्वचनमब्रवीत्॥ २९</a-v></p>
<p id="2.93.30"><a-v>यः संसदि प्रकृतिभिर्भवेद्युक्त उपासितुम्।</a-v><a-v>वन्यैर्मृगैरुपासीनः सोऽयमास्ते ममाग्रजः॥ ३०</a-v></p>
<p id="2.93.31"><a-v>वासोभिर्बहुसाहस्रैर्यो महात्मा पुरोचितः।</a-v><a-v>मृगाजिने सोऽयमिह प्रवस्ते धर्ममाचरन्॥ ३१</a-v></p>
<p id="2.93.32"><a-v>अधारयद्यो विविधाश्चित्राः सुमनसस्तदा।</a-v><a-v>सोऽयं जटाभारमिमं सहते राघवः कथम्॥ ३२</a-v></p>
<p id="2.93.33"><a-v>यस्य यज्ञैर्यथादिष्टैर्युक्तो धर्मस्य संचयः।</a-v><a-v>शरीर क्लेशसंभूतं स धर्मं परिमार्गते॥ ३३</a-v></p>
<p id="2.93.34"><a-v>चन्दनेन महार्हेण यस्याङ्गमुपसेवितम्।</a-v><a-v>मलेन तस्याङ्गमिदं कथमार्यस्य सेव्यते॥ ३४</a-v></p>
<p id="2.93.35"><a-v>मन्निमित्तमिदं दुःखं प्राप्तो रामः सुखोचितः।</a-v><a-v>धिग्जीवितं नृशंसस्य मम लोकविगर्हितम्॥ ३५</a-v></p>
<p id="2.93.36"><a-v>इत्येवं विलपन्दीनः प्रस्विन्नमुखपङ्कजः।</a-v><a-v>पादावप्राप्य रामस्य पपात भरतो रुदन्॥ ३६</a-v></p>
<p id="2.93.37"><a-v>दुःखाभितप्तो भरतो राजपुत्रो महाबलः।</a-v><a-v>उक्त्वार्येति सकृद्दीनं पुनर्नोवाच किंचन॥ ३७</a-v></p>
<p id="2.93.38"><a-v>बाष्पापिहित कण्ठश्च प्रेक्ष्य रामं यशस्विनम्।</a-v><a-v>आर्येत्येवाभिसंक्रुश्य व्याहर्तुं नाशकत्ततः॥ ३८</a-v></p>
<p id="2.93.39"><a-v>शत्रुघ्नश्चापि रामस्य ववन्दे चरणौ रुदन्।</a-v><a-v>तावुभौ स समालिङ्ग्य रामोऽप्यश्रूण्यवर्तयत्॥ ३९</a-v></p>
<p id="2.93.40"><a-v>ततः सुमन्त्रेण गुहेन चैव समीयतू राजसुतावरण्ये।</a-v><a-v>दिवाकरश्चैव निशाकरश्च यथाम्बरे शुक्रबृहस्पतिभ्याम्॥ ४०</a-v></p>
<p id="2.93.41"><a-v>तान्पार्थिवान्वारणयूथपाभा न्समागतांस्तत्र महत्यरण्ये।</a-v><a-v>वनौकसस्तेऽपि समीक्ष्य सर्वे ऽप्यश्रूण्यमुञ्चन्प्रविहाय हर्षम्॥ ४१</a-v></p>
<p><a-v>इति श्रीरामायणे अयोध्याकाण्डे त्रिनवतितमः सर्गः ॥ ९३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
