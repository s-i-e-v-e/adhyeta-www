<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/037.sxml"><a-title>वाल्मीकिरामायणम् अयोध्याकाण्डम् ३७ सर्गः</a-title><a-meta>
<p>Unique Words: 253</p>
</a-meta><hr><a-sec><p id="2.37.1"><a-v>यावत्तु निर्यतस्तस्य रजोरूपमदृश्यत।</a-v><a-v>नैवेक्ष्वाकुवरस्तावत्संजहारात्मचक्षुषी॥ १</a-v></p>
<p id="2.37.2"><a-v>यावद्राजा प्रियं पुत्रं पश्यत्यत्यन्तधार्मिकम्।</a-v><a-v>तावद्व्यवर्धतेवास्य धरण्यां पुत्रदर्शने॥ २</a-v></p>
<p id="2.37.3"><a-v>न पश्यति रजोऽप्यस्य यदा रामस्य भूमिपः।</a-v><a-v>तदार्तश्च विषण्णश्च पपात धरणीतले॥ ३</a-v></p>
<p id="2.37.4"><a-v>तस्य दक्षिणमन्वगात्कौसल्या बाहुमङ्गना।</a-v><a-v>वामं चास्यान्वगात्पार्श्वं कैकेयी भरतप्रिया॥ ४</a-v></p>
<p id="2.37.5"><a-v>तां नयेन च संपन्नो धर्मेण निवयेन च।</a-v><a-v>उवाच राजा कैकेयीं समीक्ष्य व्यथितेन्द्रियः॥ ५</a-v></p>
<p id="2.37.6"><a-v>कैकेयि मा ममाङ्गानि स्प्राक्षीस्त्वं दुष्टचारिणी।</a-v><a-v>न हि त्वां द्रष्टुमिच्छामि न भार्या न च बान्धवी॥ ६</a-v></p>
<p id="2.37.7"><a-v>ये च त्वामुपजीवन्ति नाहं तेषां न ते मम।</a-v><a-v>केवलार्थपरां हि त्वां त्यक्तधर्मां त्यजाम्यहम्॥ ७</a-v></p>
<p id="2.37.8"><a-v>अगृह्णां यच्च ते पाणिमग्निं पर्यणयं च यत्।</a-v><a-v>अनुजानामि तत्सर्वमस्मिँल्लोके परत्र च॥ ८</a-v></p>
<p id="2.37.9"><a-v>भरतश्चेत्प्रतीतः स्याद्राज्यं प्राप्येदमव्ययम्।</a-v><a-v>यन्मे स दद्यात्पित्रर्थं मा मा तद्दत्तमागमत्॥ ९</a-v></p>
<p id="2.37.10"><a-v>अथ रेणुसमुध्वस्तं तमुत्थाप्य नराधिपम्।</a-v><a-v>न्यवर्तत तदा देवी कौसल्या शोककर्शिता॥ १०</a-v></p>
<p id="2.37.11"><a-v>हत्वेव ब्राह्मणं कामात्स्पृष्ट्वाग्निमिव पाणिना।</a-v><a-v>अन्वतप्यत धर्मात्मा पुत्रं संचिन्त्य तापसम्॥ ११</a-v></p>
<p id="2.37.12"><a-v>निवृत्यैव निवृत्यैव सीदतो रथवर्त्मसु।</a-v><a-v>राज्ञो नातिबभौ रूपं ग्रस्तस्यांशुमतो यथा॥ १२</a-v></p>
<p id="2.37.13"><a-v>विललाप च दुःखार्तः प्रियं पुत्रमनुस्मरन्।</a-v><a-v>नगरान्तमनुप्राप्तं बुद्ध्वा पुत्रमथाब्रवीत्॥ १३</a-v></p>
<p id="2.37.14"><a-v>वाहनानां च मुख्यानां वहतां तं ममात्मजम्।</a-v><a-v>पदानि पथि दृश्यन्ते स महात्मा न दृश्यते॥ १४</a-v></p>
<p id="2.37.15"><a-v>स नूनं क्वचिदेवाद्य वृक्षमूलमुपाश्रितः।</a-v><a-v>काष्ठं वा यदि वाश्मानमुपधाय शयिष्यते॥ १५</a-v></p>
<p id="2.37.16"><a-v>उत्थास्यति च मेदिन्याः कृपणः पांशुगुण्ठितः।</a-v><a-v>विनिःश्वसन्प्रस्रवणात्करेणूनामिवर्षभः॥ १६</a-v></p>
<p id="2.37.17"><a-v>द्रक्ष्यन्ति नूनं पुरुषा दीर्घबाहुं वनेचराः।</a-v><a-v>राममुत्थाय गच्छन्तं लोकनाथमनाथवत्॥ १७</a-v></p>
<p id="2.37.18"><a-v>सकामा भव कैकेयि विधवा राज्यमावस।</a-v><a-v>न हि तं पुरुषव्याघ्रं विना जीवितुमुत्सहे॥ १८</a-v></p>
<p id="2.37.19"><a-v>इत्येवं विलपन्राजा जनौघेनाभिसंवृतः।</a-v><a-v>अपस्नात इवारिष्टं प्रविवेश पुरोत्तमम्॥ १९</a-v></p>
<p id="2.37.20"><a-v>शून्यचत्वरवेश्मान्तां संवृतापणदेवताम्।</a-v><a-v>क्लान्तदुर्बलदुःखार्तां नात्याकीर्णमहापथाम्॥ २०</a-v></p>
<p id="2.37.21"><a-v>तामवेक्ष्य पुरीं सर्वां राममेवानुचिन्तयन्।</a-v><a-v>विलपन्प्राविशद्राजा गृहं सूर्य इवाम्बुदम्॥ २१</a-v></p>
<p id="2.37.22"><a-v>महाह्रदमिवाक्षोभ्यं सुपर्णेन हृतोरगम्।</a-v><a-v>रामेण रहितं वेश्म वैदेह्या लक्ष्मणेन च॥ २२</a-v></p>
<p id="2.37.23"><a-v>कौसल्याया गृहं शीघ्रं राम मातुर्नयन्तु माम्।</a-v><a-v>इति ब्रुवन्तं राजानमनयन्द्वारदर्शितः॥ २३</a-v></p>
<p id="2.37.24"><a-v>ततस्तत्र प्रविष्टस्य कौसल्याया निवेशनम्।</a-v><a-v>अधिरुह्यापि शयनं बभूव लुलितं मनः॥ २४</a-v></p>
<p id="2.37.25"><a-v>तच्च दृष्ट्वा महाराजो भुजमुद्यम्य वीर्यवान्।</a-v><a-v>उच्चैः स्वरेण चुक्रोश हा राघव जहासि माम्॥ २५</a-v></p>
<p id="2.37.26"><a-v>सुखिता बत तं कालं जीविष्यन्ति नरोत्तमाः।</a-v><a-v>परिष्वजन्तो ये रामं द्रक्ष्यन्ति पुनरागतम्॥ २६</a-v></p>
<p id="2.37.27"><a-v>न त्वां पश्यामि कौसल्ये साधु मां पाणिना स्पृश।</a-v><a-v>रामं मेऽनुगता दृष्टिरद्यापि न निवर्तते॥ २७</a-v></p>
<p id="2.37.28"><a-v>तं राममेवानुविचिन्तयन्तं समीक्ष्य देवी शयने नरेन्द्रम्।</a-v><a-v>उपोपविश्याधिकमार्तरूपा विनिःश्वसन्ती विललाप कृच्छ्रम्॥ २८</a-v></p>
<p><a-v>इति श्रीरामायणे अयोध्याकाण्डे सप्तत्रिंशः सर्गः ॥ ३७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
