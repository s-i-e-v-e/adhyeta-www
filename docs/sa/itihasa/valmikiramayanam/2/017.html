<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/017.sxml"><a-title>वाल्मीकिरामायणम् अयोध्याकाण्डम् १७ सर्गः</a-title><a-meta>
<p>Unique Words: 319</p>
</a-meta><hr><a-sec><p id="2.17.1"><a-v>रामस्तु भृशमायस्तो निःश्वसन्निव कुञ्जरः।</a-v><a-v>जगाम सहितो भ्रात्रा मातुरन्तःपुरं वशी॥ १</a-v></p>
<p id="2.17.2"><a-v>सोऽपश्यत्पुरुषं तत्र वृद्धं परमपूजितम्।</a-v><a-v>उपविष्टं गृहद्वारि तिष्ठतश्चापरान्बहून्॥ २</a-v></p>
<p id="2.17.3"><a-v>प्रविश्य प्रथमां कक्ष्यां द्वितीयायां ददर्श सः।</a-v><a-v>ब्राह्मणान्वेदसंपन्नान्वृद्धान्राज्ञाभिसत्कृतान्॥ ३</a-v></p>
<p id="2.17.4"><a-v>प्रणम्य रामस्तान्वृद्धांस्तृतीयायां ददर्श सः।</a-v><a-v>स्त्रियो वृद्धाश्च बालाश्च द्वाररक्षणतत्पराः॥ ४</a-v></p>
<p id="2.17.5"><a-v>वर्धयित्वा प्रहृष्टास्ताः प्रविश्य च गृहं स्त्रियः।</a-v><a-v>न्यवेदयन्त त्वरिता राम मातुः प्रियं तदा॥ ५</a-v></p>
<p id="2.17.6"><a-v>कौसल्यापि तदा देवी रात्रिं स्थित्वा समाहिता।</a-v><a-v>प्रभाते त्वकरोत्पूजां विष्णोः पुत्रहितैषिणी॥ ६</a-v></p>
<p id="2.17.7"><a-v>सा क्षौमवसना हृष्टा नित्यं व्रतपरायणा।</a-v><a-v>अग्निं जुहोति स्म तदा मन्त्रवत्कृतमङ्गला॥ ७</a-v></p>
<p id="2.17.8"><a-v>प्रविश्य च तदा रामो मातुरन्तःपुरं शुभम्।</a-v><a-v>ददर्श मातरं तत्र हावयन्तीं हुताशनम्॥ ८</a-v></p>
<p id="2.17.9"><a-v>सा चिरस्यात्मजं दृष्ट्वा मातृनन्दनमागतम्।</a-v><a-v>अभिचक्राम संहृष्टा किशोरं वडवा यथा॥ ९</a-v></p>
<p id="2.17.10"><a-v>तमुवाच दुराधर्षं राघवं सुतमात्मनः।</a-v><a-v>कौसल्या पुत्रवात्सल्यादिदं प्रियहितं वचः॥ १०</a-v></p>
<p id="2.17.11"><a-v>वृद्धानां धर्मशीलानां राजर्षीणां महात्मनाम्।</a-v><a-v>प्राप्नुह्यायुश्च कीर्तिं च धर्मं चोपहितं कुले॥ ११</a-v></p>
<p id="2.17.12"><a-v>सत्यप्रतिज्ञं पितरं राजानं पश्य राघव।</a-v><a-v>अद्यैव हि त्वां धर्मात्मा यौवराज्येऽभिषेक्ष्यति॥ १२</a-v></p>
<p id="2.17.13"><a-v>मातरं राघवः किंचित्प्रसार्याञ्जलिमब्रवीत्।</a-v><a-v>स स्वभावविनीतश्च गौरवाच्च तदानतः॥ १३</a-v></p>
<p id="2.17.14"><a-v>देवि नूनं न जानीषे महद्भयमुपस्थितम्।</a-v><a-v>इदं तव च दुःखाय वैदेह्या लक्ष्मणस्य च॥ १४</a-v></p>
<p id="2.17.15"><a-v>चतुर्दश हि वर्षाणि वत्स्यामि विजने वने।</a-v><a-v>मधुमूलफलैर्जीवन्हित्वा मुनिवदामिषम्॥ १५</a-v></p>
<p id="2.17.16"><a-v>भरताय महाराजो यौवराज्यं प्रयच्छति।</a-v><a-v>मां पुनर्दण्डकारण्यं विवासयति तापसम्॥ १६</a-v></p>
<p id="2.17.17"><a-v>तामदुःखोचितां दृष्ट्वा पतितां कदलीमिव।</a-v><a-v>रामस्तूत्थापयामास मातरं गतचेतसम्॥ १७</a-v></p>
<p id="2.17.18"><a-v>उपावृत्योत्थितां दीनां वडवामिव वाहिताम्।</a-v><a-v>पांशुगुण्ठितसर्वाग्नीं विममर्श च पाणिना॥ १८</a-v></p>
<p id="2.17.19"><a-v>सा राघवमुपासीनमसुखार्ता सुखोचिता।</a-v><a-v>उवाच पुरुषव्याघ्रमुपशृण्वति लक्ष्मणे॥ १९</a-v></p>
<p id="2.17.20"><a-v>यदि पुत्र न जायेथा मम शोकाय राघव।</a-v><a-v>न स्म दुःखमतो भूयः पश्येयमहमप्रजा॥ २०</a-v></p>
<p id="2.17.21"><a-v>एक एव हि वन्ध्यायाः शोको भवति मानवः।</a-v><a-v>अप्रजास्मीति संतापो न ह्यन्यः पुत्र विद्यते॥ २१</a-v></p>
<p id="2.17.22"><a-v>न दृष्टपूर्वं कल्याणं सुखं वा पतिपौरुषे।</a-v><a-v>अपि पुत्रे विपश्येयमिति रामास्थितं मया॥ २२</a-v></p>
<p id="2.17.23"><a-v>सा बहून्यमनोज्ञानि वाक्यानि हृदयच्छिदाम्।</a-v><a-v>अहं श्रोष्ये सपत्नीनामवराणां वरा सती।</a-v><a-v>अतो दुःखतरं किं नु प्रमदानां भविष्यति॥ २३</a-v></p>
<p id="2.17.24"><a-v>त्वयि संनिहितेऽप्येवमहमासं निराकृता।</a-v><a-v>किं पुनः प्रोषिते तात ध्रुवं मरणमेव मे॥ २४</a-v></p>
<p id="2.17.25"><a-v>यो हि मां सेवते कश्चिदथ वाप्यनुवर्तते।</a-v><a-v>कैकेय्याः पुत्रमन्वीक्ष्य स जनो नाभिभाषते॥ २५</a-v></p>
<p id="2.17.26"><a-v>दश सप्त च वर्षाणि तव जातस्य राघव।</a-v><a-v>अतीतानि प्रकाङ्क्षन्त्या मया दुःखपरिक्षयम्॥ २६</a-v></p>
<p id="2.17.27"><a-v>उपवासैश्च योगैश्च बहुभिश्च परिश्रमैः।</a-v><a-v>दुःखं संवर्धितो मोघं त्वं हि दुर्गतया मया॥ २७</a-v></p>
<p id="2.17.28"><a-v>स्थिरं तु हृदयं मन्ये ममेदं यन्न दीर्यते।</a-v><a-v>प्रावृषीव महानद्याः स्पृष्टं कूलं नवाम्भसा॥ २८</a-v></p>
<p id="2.17.29"><a-v>ममैव नूनं मरणं न विद्यते न चावकाशोऽस्ति यमक्षये मम।</a-v><a-v>यदन्तकोऽद्यैव न मां जिहीर्षति प्रसह्य सिंहो रुदतीं मृगीमिव॥ २९</a-v></p>
<p id="2.17.30"><a-v>स्थिरं हि नूनं हृदयं ममायसं न भिद्यते यद्भुवि नावदीर्यते।</a-v><a-v>अनेन दुःखेन च देहमर्पितं ध्रुवं ह्यकाले मरणं न विद्यते॥ ३०</a-v></p>
<p id="2.17.31"><a-v>इदं तु दुःखं यदनर्थकानि मे व्रतानि दानानि च संयमाश्च हि।</a-v><a-v>तपश्च तप्तं यदपत्यकारणा त्सुनिष्फलं बीजमिवोप्तमूषरे॥ ३१</a-v></p>
<p id="2.17.32"><a-v>यदि ह्यकाले मरणं स्वयेच्छया लभेत कश्चिद्गुरुदुःखकर्शितः।</a-v><a-v>गताहमद्यैव परेत संसदं विना त्वया धेनुरिवात्मजेन वै॥ ३२</a-v></p>
<p id="2.17.33"><a-v>भृशमसुखममर्षिता तदा बहु विललाप समीक्ष्य राघवम्।</a-v><a-v>व्यसनमुपनिशाम्य सा मह त्सुतमिव बद्धमवेक्ष्य किंनरी॥ ३३</a-v></p>
<p><a-v>इति श्रीरामायणे अयोध्याकाण्डे सप्तदशः सर्गः ॥ १७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
