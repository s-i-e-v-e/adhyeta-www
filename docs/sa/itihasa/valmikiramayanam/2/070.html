<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/070.sxml"><a-title>वाल्मीकिरामायणम् अयोध्याकाण्डम् ७० सर्गः</a-title><a-meta>
<p>Unique Words: 219</p>
</a-meta><hr><a-sec><p id="2.70.1"><a-v>तमेवं शोकसंतप्तं भरतं केकयीसुतम्।</a-v><a-v>उवाच वदतां श्रेष्ठो वसिष्ठः श्रेष्ठवागृषिः॥ १</a-v></p>
<p id="2.70.2"><a-v>अलं शोकेन भद्रं ते राजपुत्र महायशः।</a-v><a-v>प्राप्तकालं नरपतेः कुरु संयानमुत्तरम्॥ २</a-v></p>
<p id="2.70.3"><a-v>वसिष्ठस्य वचः श्रुत्वा भरतो धारणां गतः।</a-v><a-v>प्रेतकार्याणि सर्वाणि कारयामास धर्मवित्॥ ३</a-v></p>
<p id="2.70.4"><a-v>उद्धृतं तैलसंक्लेदात्स तु भूमौ निवेशितम्।</a-v><a-v>आपीतवर्णवदनं प्रसुप्तमिव भूमिपम्॥ ४</a-v></p>
<p id="2.70.5"><a-v>निवेश्य शयने चाग्र्ये नानारत्नपरिष्कृते।</a-v><a-v>ततो दशरथं पुत्रो विललाप सुदुःखितः॥ ५</a-v></p>
<p id="2.70.6"><a-v>किं ते व्यवसितं राजन्प्रोषिते मय्यनागते।</a-v><a-v>विवास्य रामं धर्मज्ञं लक्ष्मणं च महाबलम्॥ ६</a-v></p>
<p id="2.70.7"><a-v>क्व यास्यसि महाराज हित्वेमं दुःखितं जनम्।</a-v><a-v>हीनं पुरुषसिंहेन रामेणाक्लिष्टकर्मणा॥ ७</a-v></p>
<p id="2.70.8"><a-v>योगक्षेमं तु ते राजन्कोऽस्मिन्कल्पयिता पुरे।</a-v><a-v>त्वयि प्रयाते स्वस्तात रामे च वनमाश्रिते॥ ८</a-v></p>
<p id="2.70.9"><a-v>विधवा पृथिवी राजंस्त्वया हीना न राजते।</a-v><a-v>हीनचन्द्रेव रजनी नगरी प्रतिभाति माम्॥ ९</a-v></p>
<p id="2.70.10"><a-v>एवं विलपमानं तं भरतं दीनमानसम्।</a-v><a-v>अब्रवीद्वचनं भूयो वसिष्ठस्तु महानृषिः॥ १०</a-v></p>
<p id="2.70.11"><a-v>प्रेतकार्याणि यान्यस्य कर्तव्यानि विशाम्पतेः।</a-v><a-v>तान्यव्यग्रं महाबाहो क्रियतामविचारितम्॥ ११</a-v></p>
<p id="2.70.12"><a-v>तथेति भरतो वाक्यं वसिष्ठस्याभिपूज्य तत्।</a-v><a-v>ऋत्विक्पुरोहिताचार्यांस्त्वरयामास सर्वशः॥ १२</a-v></p>
<p id="2.70.13"><a-v>ये त्वग्रतो नरेन्द्रस्य अग्न्यगाराद्बहिष्कृताः।</a-v><a-v>ऋत्विग्भिर्याजकैश्चैव ते ह्रियन्ते यथाविधि॥ १३</a-v></p>
<p id="2.70.14"><a-v>शिबिलायामथारोप्य राजानं गतचेतनम्।</a-v><a-v>बाष्पकण्ठा विमनसस्तमूहुः परिचारकाः॥ १४</a-v></p>
<p id="2.70.15"><a-v>हिरण्यं च सुवर्णं च वासांसि विविधानि च।</a-v><a-v>प्रकिरन्तो जना मार्गं नृपतेरग्रतो ययुः॥ १५</a-v></p>
<p id="2.70.16"><a-v>चन्दनागुरुनिर्यासान्सरलं पद्मकं तथा।</a-v><a-v>देवदारूणि चाहृत्य चितां चक्रुस्तथापरे॥ १६</a-v></p>
<p id="2.70.17"><a-v>गन्धानुच्चावचांश्चान्यांस्तत्र दत्त्वाथ भूमिपम्।</a-v><a-v>ततः संवेशयामासुश्चितामध्ये तमृत्विजः॥ १७</a-v></p>
<p id="2.70.18"><a-v>तथा हुताशनं हुत्वा जेपुस्तस्य तदर्त्विजः।</a-v><a-v>जगुश्च ते यथाशास्त्रं तत्र सामानि सामगाः॥ १८</a-v></p>
<p id="2.70.19"><a-v>शिबिकाभिश्च यानैश्च यथार्हं तस्य योषितः।</a-v><a-v>नगरान्निर्ययुस्तत्र वृद्धैः परिवृतास्तदा॥ १९</a-v></p>
<p id="2.70.20"><a-v>प्रसव्यं चापि तं चक्रुरृत्विजोऽग्निचितं नृपम्।</a-v><a-v>स्त्रियश्च शोकसंतप्ताः कौसल्या प्रमुखास्तदा॥ २०</a-v></p>
<p id="2.70.21"><a-v>क्रौञ्चीनामिव नारीणां निनादस्तत्र शुश्रुवे।</a-v><a-v>आर्तानां करुणं काले क्रोशन्तीनां सहस्रशः॥ २१</a-v></p>
<p id="2.70.22"><a-v>ततो रुदन्त्यो विवशा विलप्य च पुनः पुनः।</a-v><a-v>यानेभ्यः सरयूतीरमवतेरुर्वराङ्गनाः॥ २२</a-v></p>
<p id="2.70.23"><a-v>कृतोदकं ते भरतेन सार्धं नृपाङ्गना मन्त्रिपुरोहिताश्च।</a-v><a-v>पुरं प्रविश्याश्रुपरीतनेत्रा भूमौ दशाहं व्यनयन्त दुःखम्॥ २३</a-v></p>
<p><a-v>इति श्रीरामायणे अयोध्याकाण्डे सप्ततितमः सर्गः ॥ ७०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
