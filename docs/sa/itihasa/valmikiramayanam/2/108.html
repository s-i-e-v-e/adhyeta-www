<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/108.sxml"><a-title>वाल्मीकिरामायणम् अयोध्याकाण्डम् १०८ सर्गः</a-title><a-meta>
<p>Unique Words: 219</p>
</a-meta><hr><a-sec><p id="2.108.1"><a-v>प्रतिप्रयाते भरते वसन्रामस्तपोवने।</a-v><a-v>लक्षयामास सोद्वेगमथौत्सुक्यं तपस्विनाम्॥ १</a-v></p>
<p id="2.108.2"><a-v>ये तत्र चित्रकूटस्य पुरस्तात्तापसाश्रमे।</a-v><a-v>राममाश्रित्य निरतास्तानलक्षयदुत्सुकान्॥ २</a-v></p>
<p id="2.108.3"><a-v>नयनैर्भृकुटीभिश्च रामं निर्दिश्य शङ्किताः।</a-v><a-v>अन्योन्यमुपजल्पन्तः शनैश्चक्रुर्मिथः कथाः॥ ३</a-v></p>
<p id="2.108.4"><a-v>तेषामौत्सुक्यमालक्ष्य रामस्त्वात्मनि शङ्कितः।</a-v><a-v>कृताञ्जलिरुवाचेदमृषिं कुलपतिं ततः॥ ४</a-v></p>
<p id="2.108.5"><a-v>न कच्चिद्भगवन्किंचित्पूर्ववृत्तमिदं मयि।</a-v><a-v>दृश्यते विकृतं येन विक्रियन्ते तपस्विनः॥ ५</a-v></p>
<p id="2.108.6"><a-v>प्रमादाच्चरितं कच्चित्किंचिन्नावरजस्य मे।</a-v><a-v>लक्ष्मणस्यर्षिभिर्दृष्टं नानुरूपमिवात्मनः॥ ६</a-v></p>
<p id="2.108.7"><a-v>कच्चिच्छुश्रूषमाणा वः शुश्रूषणपरा मयि।</a-v><a-v>प्रमदाभ्युचितां वृत्तिं सीता युक्तं न वर्तते॥ ७</a-v></p>
<p id="2.108.8"><a-v>अथर्षिर्जरया वृद्धस्तपसा च जरां गतः।</a-v><a-v>वेपमान इवोवाच रामं भूतदयापरम्॥ ८</a-v></p>
<p id="2.108.9"><a-v>कुतः कल्याणसत्त्वायाः कल्याणाभिरतेस्तथा।</a-v><a-v>चलनं तात वैदेह्यास्तपस्विषु विशेषतः॥ ९</a-v></p>
<p id="2.108.10"><a-v>त्वन्निमित्तमिदं तावत्तापसान्प्रति वर्तते।</a-v><a-v>रक्षोभ्यस्तेन संविग्नाः कथयन्ति मिथः कथाः॥ १०</a-v></p>
<p id="2.108.11"><a-v>रावणावरजः कश्चित्खरो नामेह राक्षसः।</a-v><a-v>उत्पाट्य तापसान्सर्वाञ्जनस्थाननिकेतनान्॥ ११</a-v></p>
<p id="2.108.12"><a-v>धृष्टश्च जितकाशी च नृशंसः पुरुषादकः।</a-v><a-v>अवलिप्तश्च पापश्च त्वां च तात न मृष्यते॥ १२</a-v></p>
<p id="2.108.13"><a-v>त्वं यदा प्रभृति ह्यस्मिन्नाश्रमे तात वर्तसे।</a-v><a-v>तदा प्रभृति रक्षांसि विप्रकुर्वन्ति तापसान्॥ १३</a-v></p>
<p id="2.108.14"><a-v>दर्शयन्ति हि बीभत्सैः क्रूरैर्भीषणकैरपि।</a-v><a-v>नाना रूपैर्विरूपैश्च रूपैरसुखदर्शनैः॥ १४</a-v></p>
<p id="2.108.15"><a-v>अप्रशस्तैरशुचिभिः संप्रयोज्य च तापसान्।</a-v><a-v>प्रतिघ्नन्त्यपरान्क्षिप्रमनार्याः पुरतः स्थितः॥ १५</a-v></p>
<p id="2.108.16"><a-v>तेषु तेष्वाश्रमस्थानेष्वबुद्धमवलीय च।</a-v><a-v>रमन्ते तापसांस्तत्र नाशयन्तोऽल्पचेतसः॥ १६</a-v></p>
<p id="2.108.17"><a-v>अपक्षिपन्ति स्रुग्भाण्डानग्नीन्सिञ्चन्ति वारिणा।</a-v><a-v>कलशांश्च प्रमृद्नन्ति हवने समुपस्थिते॥ १७</a-v></p>
<p id="2.108.18"><a-v>तैर्दुरात्मभिराविष्टानाश्रमान्प्रजिहासवः।</a-v><a-v>गमनायान्यदेशस्य चोदयन्त्यृषयोऽद्य माम्॥ १८</a-v></p>
<p id="2.108.19"><a-v>तत्पुरा राम शारीरामुपहिंसां तपस्विषु।</a-v><a-v>दर्शयति हि दुष्टास्ते त्यक्ष्याम इममाश्रमम्॥ १९</a-v></p>
<p id="2.108.20"><a-v>बहुमूलफलं चित्रमविदूरादितो वनम्।</a-v><a-v>पुराणाश्रममेवाहं श्रयिष्ये सगणः पुनः॥ २०</a-v></p>
<p id="2.108.21"><a-v>खरस्त्वय्यपि चायुक्तं पुरा तात प्रवर्तते।</a-v><a-v>सहास्माभिरितो गच्छ यदि बुद्धिः प्रवर्तते॥ २१</a-v></p>
<p id="2.108.22"><a-v>सकलत्रस्य संदेहो नित्यं यत्तस्य राघव।</a-v><a-v>समर्थस्यापि हि सतो वासो दुःख इहाद्य ते॥ २२</a-v></p>
<p id="2.108.23"><a-v>इत्युक्तवन्तं रामस्तं राजपुत्रस्तपस्विनम्।</a-v><a-v>न शशाकोत्तरैर्वाक्यैरवरोद्धुं समुत्सुकम्॥ २३</a-v></p>
<p id="2.108.24"><a-v>अभिनन्द्य समापृच्छ्य समाधाय च राघवम्।</a-v><a-v>स जगामाश्रमं त्यक्त्वा कुलैः कुलपतिः सह॥ २४</a-v></p>
<p id="2.108.25"><a-v>रामः संसाध्य त्वृषिगणमनुगमना</a-v><a-v>द्देशात्तस्माच्चित्कुलपतिमभिवाद्यर्षिम्।</a-v><a-v>सम्यक्प्रीतैस्तैरनुमत उपदिष्टार्थः</a-v><a-v>पुण्यं वासाय स्वनिलयमुपसंपेदे॥ २५</a-v></p>
<p id="2.108.26"><a-v>आश्रमं त्वृषिविरहितं प्रभुः</a-v><a-v>क्षणमपि न जहौ स राघवः।</a-v><a-v>राघवं हि सततमनुगता</a-v><a-v>स्तापसाश्चर्षिचरितधृतगुणाः॥ २६</a-v></p>
<p><a-v>इति श्रीरामायणे अयोध्याकाण्डे अष्टोत्तरशततमः सर्गः ॥ १०८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
