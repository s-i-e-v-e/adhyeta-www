<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/010.sxml"><a-title>वाल्मीकिरामायणम् अयोध्याकाण्डम् १० सर्गः</a-title><a-meta>
<p>Unique Words: 388</p>
</a-meta><hr><a-sec><p id="2.10.1"><a-v>आज्ञाप्य तु महाराजो राघवस्याभिषेचनम्।</a-v><a-v>प्रियार्हां प्रियमाख्यातुं विवेशान्तःपुरं वशी॥ १</a-v></p>
<p id="2.10.2"><a-v>तां तत्र पतितां भूमौ शयानामतथोचिताम्।</a-v><a-v>प्रतप्त इव दुःखेन सोऽपश्यज्जगतीपतिः॥ २</a-v></p>
<p id="2.10.3"><a-v>स वृद्धस्तरुणीं भार्यां प्राणेभ्योऽपि गरीयसीम्।</a-v><a-v>अपापः पापसंकल्पां ददर्श धरणीतले॥ ३</a-v></p>
<p id="2.10.4"><a-v>करेणुमिव दिग्धेन विद्धां मृगयुणा वने।</a-v><a-v>महागज इवारण्ये स्नेहात्परिममर्श ताम्॥ ४</a-v></p>
<p id="2.10.5"><a-v>परिमृश्य च पाणिभ्यामभिसंत्रस्तचेतनः।</a-v><a-v>कामी कमलपत्राक्षीमुवाच वनितामिदम्॥ ५</a-v></p>
<p id="2.10.6"><a-v>न तेऽहमभिजानामि क्रोधमात्मनि संश्रितम्।</a-v><a-v>देवि केनाभियुक्तासि केन वासि विमानिता॥ ६</a-v></p>
<p id="2.10.7"><a-v>यदिदं मम दुःखाय शेषे कल्याणि पांसुषु।</a-v><a-v>भूमौ शेषे किमर्थं त्वं मयि कल्याण चेतसि।</a-v><a-v>भूतोपहतचित्तेव मम चित्तप्रमाथिनी॥ ७</a-v></p>
<p id="2.10.8"><a-v>सन्ति मे कुशला वैद्या अभितुष्टाश्च सर्वशः।</a-v><a-v>सुखितां त्वां करिष्यन्ति व्याधिमाचक्ष्व भामिनि॥ ८</a-v></p>
<p id="2.10.9"><a-v>कस्य वा ते प्रियं कार्यं केन वा विप्रियं कृतम्।</a-v><a-v>कः प्रियं लभतामद्य को वा सुमहदप्रियम्॥ ९</a-v></p>
<p id="2.10.10"><a-v>अवध्यो वध्यतां को वा वध्यः को वा विमुच्यताम्।</a-v><a-v>दरिद्रः को भवत्वाढ्यो द्रव्यवान्वाप्यकिंचनः॥ १०</a-v></p>
<p id="2.10.11"><a-v>अहं चैव मदीयाश्च सर्वे तव वशानुगाः।</a-v><a-v>न ते कंचिदभिप्रायं व्याहन्तुमहमुत्सहे॥ ११</a-v></p>
<p id="2.10.12"><a-v>आत्मनो जीवितेनापि ब्रूहि यन्मनसेच्छसि।</a-v><a-v>यावदावर्तते चक्रं तावती मे वसुंधरा॥ १२</a-v></p>
<p id="2.10.13"><a-v>तथोक्ता सा समाश्वस्ता वक्तुकामा तदप्रियम्।</a-v><a-v>परिपीडयितुं भूयो भर्तारमुपचक्रमे॥ १३</a-v></p>
<p id="2.10.14"><a-v>नास्मि विप्रकृता देव केनचिन्न विमानिता।</a-v><a-v>अभिप्रायस्तु मे कश्चित्तमिच्छामि त्वया कृतम्॥ १४</a-v></p>
<p id="2.10.15"><a-v>प्रतिज्ञां प्रतिजानीष्व यदि त्वं कर्तुमिच्छसि।</a-v><a-v>अथ तद्व्याहरिष्यामि यदभिप्रार्थितं मया॥ १५</a-v></p>
<p id="2.10.16"><a-v>एवमुक्तस्तया राजा प्रियया स्त्रीवशं गतः।</a-v><a-v>तामुवाच महातेजाः कैकेयीमीषदुत्स्मितः॥ १६</a-v></p>
<p id="2.10.17"><a-v>अवलिप्ते न जानासि त्वत्तः प्रियतरो मम।</a-v><a-v>मनुजो मनुजव्याघ्राद्रामादन्यो न विद्यते॥ १७</a-v></p>
<p id="2.10.18"><a-v>भद्रे हृदयमप्येतदनुमृश्योद्धरस्व मे।</a-v><a-v>एतत्समीक्ष्य कैकेयि ब्रूहि यत्साधु मन्यसे॥ १८</a-v></p>
<p id="2.10.19"><a-v>बलमात्मनि पश्यन्ती न मां शङ्कितुमर्हसि।</a-v><a-v>करिष्यामि तव प्रीतिं सुकृतेनापि ते शपे॥ १९</a-v></p>
<p id="2.10.20"><a-v>तेन वाक्येन संहृष्टा तमभिप्रायमात्मनः।</a-v><a-v>व्याजहार महाघोरमभ्यागतमिवान्तकम्॥ २०</a-v></p>
<p id="2.10.21"><a-v>यथाक्रमेण शपसि वरं मम ददासि च।</a-v><a-v>तच्छृण्वन्तु त्रयस्त्रिंशद्देवाः सेन्द्रपुरोगमाः॥ २१</a-v></p>
<p id="2.10.22"><a-v>चन्द्रादित्यौ नभश्चैव ग्रहा रात्र्यहनी दिशः।</a-v><a-v>जगच्च पृथिवी चैव सगन्धर्वा सराक्षसा॥ २२</a-v></p>
<p id="2.10.23"><a-v>निशाचराणि भूतानि गृहेषु गृहदेवताः।</a-v><a-v>यानि चान्यानि भूतानि जानीयुर्भाषितं तव॥ २३</a-v></p>
<p id="2.10.24"><a-v>सत्यसंधो महातेजा धर्मज्ञः सुसमाहितः।</a-v><a-v>वरं मम ददात्येष तन्मे शृण्वन्तु देवताः॥ २४</a-v></p>
<p id="2.10.25"><a-v>इति देवी महेष्वासं परिगृह्याभिशस्य च।</a-v><a-v>ततः परमुवाचेदं वरदं काममोहितम्॥ २५</a-v></p>
<p id="2.10.26"><a-v>वरौ यौ मे त्वया देव तदा दत्तौ महीपते।</a-v><a-v>तौ तावदहमद्यैव वक्ष्यामि शृणु मे वचः॥ २६</a-v></p>
<p id="2.10.27"><a-v>अभिषेकसमारम्भो राघवस्योपकल्पितः।</a-v><a-v>अनेनैवाभिषेकेण भरतो मेऽभिषिच्यताम्॥ २७</a-v></p>
<p id="2.10.28"><a-v>नव पञ्च च वर्षाणि दण्डकारण्यमाश्रितः।</a-v><a-v>चीराजिनजटाधारी रामो भवतु तापसः॥ २८</a-v></p>
<p id="2.10.29"><a-v>भरतो भजतामद्य यौवराज्यमकण्टकम्।</a-v><a-v>अद्य चैव हि पश्येयं प्रयान्तं राघवं वने॥ २९</a-v></p>
<p id="2.10.30"><a-v>ततः श्रुत्वा महाराजः कैकेय्या दारुणं वचः।</a-v><a-v>व्यथितो विक्लवश्चैव व्याघ्रीं दृष्ट्वा यथा मृगः॥ ३०</a-v></p>
<p id="2.10.31"><a-v>असंवृतायामासीनो जगत्यां दीर्घमुच्छ्वसन्।</a-v><a-v>अहो धिगिति सामर्षो वाचमुक्त्वा नराधिपः।</a-v><a-v>मोहमापेदिवान्भूयः शोकोपहतचेतनः॥ ३१</a-v></p>
<p id="2.10.32"><a-v>चिरेण तु नृपः संज्ञां प्रतिलभ्य सुदुःखितः।</a-v><a-v>कैकेयीमब्रवीत्क्रुद्धः प्रदहन्निव चक्षुषा॥ ३२</a-v></p>
<p id="2.10.33"><a-v>नृशंसे दुष्टचारित्रे कुलस्यास्य विनाशिनि।</a-v><a-v>किं कृतं तव रामेण पापे पापं मयापि वा॥ ३३</a-v></p>
<p id="2.10.34"><a-v>सदा ते जननी तुल्यां वृत्तिं वहति राघवः।</a-v><a-v>तस्यैव त्वमनर्थाय किंनिमित्तमिहोद्यता॥ ३४</a-v></p>
<p id="2.10.35"><a-v>त्वं मयात्मविनाशाय भवनं स्वं प्रवेशिता।</a-v><a-v>अविज्ञानान्नृपसुता व्याली तीक्ष्णविषा यथा॥ ३५</a-v></p>
<p id="2.10.36"><a-v>जीवलोको यदा सर्वो रामस्येह गुणस्तवम्।</a-v><a-v>अपराधं कमुद्दिश्य त्यक्ष्यामीष्टमहं सुतम्॥ ३६</a-v></p>
<p id="2.10.37"><a-v>कौसल्यां वा सुमित्रां वा त्यजेयमपि वा श्रियम्।</a-v><a-v>जीवितं वात्मनो रामं न त्वेव पितृवत्सलम्॥ ३७</a-v></p>
<p id="2.10.38"><a-v>परा भवति मे प्रीतिर्दृष्ट्वा तनयमग्रजम्।</a-v><a-v>अपश्यतस्तु मे रामं नष्टा भवति चेतना॥ ३८</a-v></p>
<p id="2.10.39"><a-v>तिष्ठेल्लोको विना सूर्यं सस्यं वा सलिलं विना।</a-v><a-v>न तु रामं विना देहे तिष्ठेत्तु मम जीवितम्॥ ३९</a-v></p>
<p id="2.10.40"><a-v>तदलं त्यज्यतामेष निश्चयः पापनिश्चये।</a-v><a-v>अपि ते चरणौ मूर्ध्ना स्पृशाम्येष प्रसीद मे॥ ४०</a-v></p>
<p id="2.10.41"><a-v>स भूमिपालो विलपन्ननाथव त्स्त्रिया गृहीतो हृदयेऽतिमात्रता।</a-v><a-v>पपात देव्याश्चरणौ प्रसारिता वुभावसंस्पृश्य यथातुरस्तथा॥ ४१</a-v></p>
<p><a-v>इति श्रीरामायणे अयोध्याकाण्डे दशमः सर्गः ॥ १०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
