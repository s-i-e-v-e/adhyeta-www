<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/075.sxml"><a-title>वाल्मीकिरामायणम् अयोध्याकाण्डम् ७५ सर्गः</a-title><a-meta>
<p>Unique Words: 123</p>
</a-meta><hr><a-sec><p id="2.75.1"><a-v>ततो नान्दीमुखीं रात्रिं भरतं सूतमागधाः।</a-v><a-v>तुष्टुवुर्वाग्विशेषज्ञाः स्तवैर्मङ्गलसंहितैः॥ १</a-v></p>
<p id="2.75.2"><a-v>सुवर्णकोणाभिहतः प्राणदद्यामदुन्दुभिः।</a-v><a-v>दध्मुः शङ्खांश्च शतशो वाद्यांश्चोच्चावचस्वरान्॥ २</a-v></p>
<p id="2.75.3"><a-v>स तूर्य घोषः सुमहान्दिवमापूरयन्निव।</a-v><a-v>भरतं शोकसंतप्तं भूयः शोकैररन्ध्रयत्॥ ३</a-v></p>
<p id="2.75.4"><a-v>ततो प्रबुद्धो भरतस्तं घोषं संनिवर्त्य च।</a-v><a-v>नाहं राजेति चाप्युक्त्वा शत्रुघ्नमिदमब्रवीत्॥ ४</a-v></p>
<p id="2.75.5"><a-v>पश्य शत्रुघ्न कैकेय्या लोकस्यापकृतं महत्।</a-v><a-v>विसृज्य मयि दुःखानि राजा दशरथो गतः॥ ५</a-v></p>
<p id="2.75.6"><a-v>तस्यैषा धर्मराजस्य धर्ममूला महात्मनः।</a-v><a-v>परिभ्रमति राजश्रीर्नौरिवाकर्णिका जले॥ ६</a-v></p>
<p id="2.75.7"><a-v>इत्येवं भरतं प्रेक्ष्य विलपन्तं विचेतनम्।</a-v><a-v>कृपणं रुरुदुः सर्वाः सस्वरं योषितस्तदा॥ ७</a-v></p>
<p id="2.75.8"><a-v>तथा तस्मिन्विलपति वसिष्ठो राजधर्मवित्।</a-v><a-v>सभामिक्ष्वाकुनाथस्य प्रविवेश महायशाः॥ ८</a-v></p>
<p id="2.75.9"><a-v>शात कुम्भमयीं रम्यां मणिरत्नसमाकुलाम्।</a-v><a-v>सुधर्मामिव धर्मात्मा सगणः प्रत्यपद्यत॥ ९</a-v></p>
<p id="2.75.10"><a-v>स काञ्चनमयं पीठं परार्ध्यास्तरणावृतम्।</a-v><a-v>अध्यास्त सर्ववेदज्ञो दूताननुशशास च॥ १०</a-v></p>
<p id="2.75.11"><a-v>ब्राह्मणान्क्षत्रियान्योधानमात्यान्गणबल्लभान्।</a-v><a-v>क्षिप्रमानयताव्यग्राः कृत्यमात्ययिकं हि नः॥ ११</a-v></p>
<p id="2.75.12"><a-v>ततो हलहलाशब्दो महान्समुदपद्यत।</a-v><a-v>रथैरश्वैर्गजैश्चापि जनानामुपगच्छताम्॥ १२</a-v></p>
<p id="2.75.13"><a-v>ततो भरतमायान्तं शतक्रतुमिवामराः।</a-v><a-v>प्रत्यनन्दन्प्रकृतयो यथा दशरथं तथा॥ १३</a-v></p>
<p id="2.75.14"><a-v>ह्रद इव तिमिनागसंवृतः स्तिमितजलो मणिशङ्खशर्करः।</a-v><a-v>दशरथसुतशोभिता सभा सदशरथेव बभौ यथा पुरा॥ १४</a-v></p>
<p><a-v>इति श्रीरामायणे अयोध्याकाण्डे पञ्चसप्ततितमः सर्गः ॥ ७५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
