<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/065.sxml"><a-title>वाल्मीकिरामायणम् अयोध्याकाण्डम् ६५ सर्गः</a-title><a-meta>
<p>Unique Words: 259</p>
</a-meta><hr><a-sec><p id="2.65.1"><a-v>स प्राङ्मुखो राजगृहादभिनिर्याय वीर्यवान्।</a-v><a-v>ह्रादिनीं दूरपारां च प्रत्यक्स्रोतस्तरङ्गिणीम्।</a-v><a-v>शतद्रूमतरच्छ्रीमान्नदीमिक्ष्वाकुनन्दनः॥ १</a-v></p>
<p id="2.65.2"><a-v>एलधाने नदीं तीर्त्वा प्राप्य चापरपर्पटान्।</a-v><a-v>शिलामाकुर्वतीं तीर्त्वा आग्नेयं शल्यकर्तनम्॥ २</a-v></p>
<p id="2.65.3"><a-v>सत्यसंधः शुचिः श्रीमान्प्रेक्षमाणः शिलावहाम्।</a-v><a-v>अत्ययात्स महाशैलान्वनं चैत्ररथं प्रति॥ ३</a-v></p>
<p id="2.65.4"><a-v>वेगिनीं च कुलिङ्गाख्यां ह्रादिनीं पर्वतावृताम्।</a-v><a-v>यमुनां प्राप्य संतीर्णो बलमाश्वासयत्तदा॥ ४</a-v></p>
<p id="2.65.5"><a-v>शीतीकृत्य तु गात्राणि क्लान्तानाश्वास्य वाजिनः।</a-v><a-v>तत्र स्नात्वा च पीत्वा च प्रायादादाय चोदकम्॥ ५</a-v></p>
<p id="2.65.6"><a-v>राजपुत्रो महारण्यमनभीक्ष्णोपसेवितम्।</a-v><a-v>भद्रो भद्रेण यानेन मारुतः खमिवात्ययात्॥ ६</a-v></p>
<p id="2.65.7"><a-v>तोरणं दक्षिणार्धेन जम्बूप्रस्थमुपागमत्।</a-v><a-v>वरूथं च ययौ रम्यं ग्रामं दशरथात्मजः॥ ७</a-v></p>
<p id="2.65.8"><a-v>तत्र रम्ये वने वासं कृत्वासौ प्राङ्मुखो ययौ।</a-v><a-v>उद्यानमुज्जिहानायाः प्रियका यत्र पादपाः॥ ८</a-v></p>
<p id="2.65.9"><a-v>सालांस्तु प्रियकान्प्राप्य शीघ्रानास्थाय वाजिनः।</a-v><a-v>अनुज्ञाप्याथ भरतो वाहिनीं त्वरितो ययौ॥ ९</a-v></p>
<p id="2.65.10"><a-v>वासं कृत्वा सर्वतीर्थे तीर्त्वा चोत्तानकां नदीम्।</a-v><a-v>अन्या नदीश्च विविधाः पार्वतीयैस्तुरंगमैः॥ १०</a-v></p>
<p id="2.65.11"><a-v>हस्तिपृष्ठकमासाद्य कुटिकामत्यवर्तत।</a-v><a-v>ततार च नरव्याघ्रो लौहित्ये स कपीवतीम्।</a-v><a-v>एकसाले स्थाणुमतीं विनते गोमतीं नदीम्॥ ११</a-v></p>
<p id="2.65.12"><a-v>कलिङ्ग नगरे चापि प्राप्य सालवनं तदा।</a-v><a-v>भरतः क्षिप्रमागच्छत्सुपरिश्रान्तवाहनः॥ १२</a-v></p>
<p id="2.65.13"><a-v>वनं च समतीत्याशु शर्वर्यामरुणोदये।</a-v><a-v>अयोध्यां मनुना राज्ञा निर्मितां स ददर्श ह॥ १३</a-v></p>
<p id="2.65.14"><a-v>तां पुरीं पुरुषव्याघ्रः सप्तरात्रोषिटः पथि।</a-v><a-v>अयोध्यामग्रतो दृष्ट्वा रथे सारथिमब्रवीत्॥ १४</a-v></p>
<p id="2.65.15"><a-v>एषा नातिप्रतीता मे पुण्योद्याना यशस्विनी।</a-v><a-v>अयोध्या दृश्यते दूरात्सारथे पाण्डुमृत्तिका॥ १५</a-v></p>
<p id="2.65.16"><a-v>यज्वभिर्गुणसंपन्नैर्ब्राह्मणैर्वेदपारगैः।</a-v><a-v>भूयिष्ठमृद्धैराकीर्णा राजर्षिवरपालिता॥ १६</a-v></p>
<p id="2.65.17"><a-v>अयोध्यायां पुराशब्दः श्रूयते तुमुलो महान्।</a-v><a-v>समन्तान्नरनारीणां तमद्य न शृणोम्यहम्॥ १७</a-v></p>
<p id="2.65.18"><a-v>उद्यानानि हि सायाह्ने क्रीडित्वोपरतैर्नरैः।</a-v><a-v>समन्ताद्विप्रधावद्भिः प्रकाशन्ते ममान्यदा॥ १८</a-v></p>
<p id="2.65.19"><a-v>तान्यद्यानुरुदन्तीव परित्यक्तानि कामिभिः।</a-v><a-v>अरण्यभूतेव पुरी सारथे प्रतिभाति मे॥ १९</a-v></p>
<p id="2.65.20"><a-v>न ह्यत्र यानैर्दृश्यन्ते न गजैर्न च वाजिभिः।</a-v><a-v>निर्यान्तो वाभियान्तो वा नरमुख्या यथापुरम्॥ २०</a-v></p>
<p id="2.65.21"><a-v>अनिष्टानि च पापानि पश्यामि विविधानि च।</a-v><a-v>निमित्तान्यमनोज्ञानि तेन सीदति ते मनः॥ २१</a-v></p>
<p id="2.65.22"><a-v>द्वारेण वैजयन्तेन प्राविशच्छ्रान्तवाहनः।</a-v><a-v>द्वाःस्थैरुत्थाय विजयं पृष्टस्तैः सहितो ययौ॥ २२</a-v></p>
<p id="2.65.23"><a-v>स त्वनेकाग्रहृदयो द्वाःस्थं प्रत्यर्च्य तं जनम्।</a-v><a-v>सूतमश्वपतेः क्लान्तमब्रवीत्तत्र राघवः॥ २३</a-v></p>
<p id="2.65.24"><a-v>श्रुता नो यादृशाः पूर्वं नृपतीनां विनाशने।</a-v><a-v>आकारास्तानहं सर्वानिह पश्यामि सारथे॥ २४</a-v></p>
<p id="2.65.25"><a-v>मलिनं चाश्रुपूर्णाक्षं दीनं ध्यानपरं कृशम्।</a-v><a-v>सस्त्री पुंसं च पश्यामि जनमुत्कण्ठितं पुरे॥ २५</a-v></p>
<p id="2.65.26"><a-v>इत्येवमुक्त्वा भरतः सूतं तं दीनमानसः।</a-v><a-v>तान्यनिष्टान्ययोध्यायां प्रेक्ष्य राजगृहं ययौ॥ २६</a-v></p>
<p id="2.65.27"><a-v>तां शून्यशृङ्गाटकवेश्मरथ्यां रजोरुणद्वारकपाटयन्त्राम्।</a-v><a-v>दृष्ट्वा पुरीमिन्द्रपुरी प्रकाशां दुःखेन संपूर्णतरो बभूव॥ २७</a-v></p>
<p id="2.65.28"><a-v>बहूनि पश्यन्मनसोऽप्रियाणि यान्यन्न्यदा नास्य पुरे बभूवुः।</a-v><a-v>अवाक्शिरा दीनमना नहृष्टः पितुर्महात्मा प्रविवेश वेश्म॥ २८</a-v></p>
<p><a-v>इति श्रीरामायणे अयोध्याकाण्डे पञ्चषष्टितमः सर्गः ॥ ६५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
