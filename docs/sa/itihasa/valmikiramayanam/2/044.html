<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/044.sxml"><a-title>वाल्मीकिरामायणम् अयोध्याकाण्डम् ४४ सर्गः</a-title><a-meta>
<p>Unique Words: 241</p>
</a-meta><hr><a-sec><p id="2.44.1"><a-v>विशालान्कोसलान्रम्यान्यात्वा लक्ष्मणपूर्वजः।</a-v><a-v>आससाद महाबाहुः शृङ्गवेरपुरं प्रति॥ १</a-v></p>
<p id="2.44.2"><a-v>तत्र त्रिपथगां दिव्यां शिवतोयामशैवलाम्।</a-v><a-v>ददर्श राघवो गङ्गां पुण्यामृषिनिसेविताम्॥ २</a-v></p>
<p id="2.44.3"><a-v>हंससारससंघुष्टां चक्रवाकोपकूजिताम्।</a-v><a-v>शिंशुमरैश्च नक्रैश्च भुजंगैश्च निषेविताम्॥ ३</a-v></p>
<p id="2.44.4"><a-v>तामूर्मिकलिलावर्तामन्ववेक्ष्य महारथः।</a-v><a-v>सुमन्त्रमब्रवीत्सूतमिहैवाद्य वसामहे॥ ४</a-v></p>
<p id="2.44.5"><a-v>अविदूरादयं नद्या बहुपुष्पप्रवालवान्।</a-v><a-v>सुमहानिङ्गुदीवृक्षो वसामोऽत्रैव सारथे॥ ५</a-v></p>
<p id="2.44.6"><a-v>लक्षणश्च सुमन्त्रश्च बाढमित्येव राघवम्।</a-v><a-v>उक्त्वा तमिङ्गुदीवृक्षं तदोपययतुर्हयैः॥ ६</a-v></p>
<p id="2.44.7"><a-v>रामोऽभियाय तं रम्यं वृक्षमिक्ष्वाकुनन्दनः।</a-v><a-v>रथादवातरत्तस्मात्सभार्यः सहलक्ष्मणः॥ ७</a-v></p>
<p id="2.44.8"><a-v>सुमन्त्रोऽप्यवतीर्यैव मोचयित्वा हयोत्तमान्।</a-v><a-v>वृक्षमूलगतं राममुपतस्थे कृताञ्जलिः॥ ८</a-v></p>
<p id="2.44.9"><a-v>तत्र राजा गुहो नाम रामस्यात्मसमः सखा।</a-v><a-v>निषादजात्यो बलवान्स्थपतिश्चेति विश्रुतः॥ ९</a-v></p>
<p id="2.44.10"><a-v>स श्रुत्वा पुरुषव्याघ्रं रामं विषयमागतम्।</a-v><a-v>वृद्धैः परिवृतोऽमात्यैर्ज्ञातिभिश्चाप्युपागतः॥ १०</a-v></p>
<p id="2.44.11"><a-v>ततो निषादाधिपतिं दृष्ट्वा दूरादवस्थितम्।</a-v><a-v>सह सौमित्रिणा रामः समागच्छद्गुहेन सः॥ ११</a-v></p>
<p id="2.44.12"><a-v>तमार्तः संपरिष्वज्य गुहो राघवमब्रवीत्।</a-v><a-v>यथायोध्या तथेदं ते राम किं करवाणि ते॥ १२</a-v></p>
<p id="2.44.13"><a-v>ततो गुणवदन्नाद्यमुपादाय पृथग्विधम्।</a-v><a-v>अर्घ्यं चोपानयत्क्षिप्रं वाक्यं चेदमुवाच ह॥ १३</a-v></p>
<p id="2.44.14"><a-v>स्वागतं ते महाबाहो तवेयमखिला मही।</a-v><a-v>वयं प्रेष्या भवान्भर्ता साधु राज्यं प्रशाधि नः॥ १४</a-v></p>
<p id="2.44.15"><a-v>भक्ष्यं भोज्यं च पेयं च लेह्यं चेदमुपस्थितम्।</a-v><a-v>शयनानि च मुख्यानि वाजिनां खादनं च ते॥ १५</a-v></p>
<p id="2.44.16"><a-v>गुहमेव ब्रुवाणं तं राघवः प्रत्युवाच ह।</a-v><a-v>अर्चिताश्चैव हृष्टाश्च भवता सर्वथा वयम्॥ १६</a-v></p>
<p id="2.44.17"><a-v>पद्भ्यामभिगमाच्चैव स्नेहसंदर्शनेन च।</a-v><a-v>भुजाभ्यां साधुवृत्ताभ्यां पीडयन्वाक्यमब्रवीत्॥ १७</a-v></p>
<p id="2.44.18"><a-v>दिष्ट्या त्वां गुह पश्यामि अरोगं सह बान्धवैः।</a-v><a-v>अपि ते कूशलं राष्ट्रे मित्रेषु च धनेषु च॥ १८</a-v></p>
<p id="2.44.19"><a-v>यत्त्विदं भवता किंचित्प्रीत्या समुपकल्पितम्।</a-v><a-v>सर्वं तदनुजानामि न हि वर्ते प्रतिग्रहे॥ १९</a-v></p>
<p id="2.44.20"><a-v>कुशचीराजिनधरं फलमूलाशनं च माम्।</a-v><a-v>विद्धि प्रणिहितं धर्मे तापसं वनगोचरम्॥ २०</a-v></p>
<p id="2.44.21"><a-v>अश्वानां खादनेनाहमर्थी नान्येन केनचित्।</a-v><a-v>एतावतात्रभवता भविष्यामि सुपूजितः॥ २१</a-v></p>
<p id="2.44.22"><a-v>एते हि दयिता राज्ञः पितुर्दशरथस्य मे।</a-v><a-v>एतैः सुविहितैरश्वैर्भविष्याम्यहमर्चितः॥ २२</a-v></p>
<p id="2.44.23"><a-v>अश्वानां प्रतिपानं च खादनं चैव सोऽन्वशात्।</a-v><a-v>गुहस्तत्रैव पुरुषांस्त्वरितं दीयतामिति॥ २३</a-v></p>
<p id="2.44.24"><a-v>ततश्चीरोत्तरासङ्गः संध्यामन्वास्य पश्चिमाम्।</a-v><a-v>जलमेवाददे भोज्यं लक्ष्मणेनाहृतं स्वयम्॥ २४</a-v></p>
<p id="2.44.25"><a-v>तस्य भूमौ शयानस्य पादौ प्रक्षाल्य लक्ष्मणः।</a-v><a-v>सभार्यस्य ततोऽभ्येत्य तस्थौ वृक्षमुपाश्रितः॥ २५</a-v></p>
<p id="2.44.26"><a-v>गुहोऽपि सह सूतेन सौमित्रिमनुभाषयन्।</a-v><a-v>अन्वजाग्रत्ततो राममप्रमत्तो धनुर्धरः॥ २६</a-v></p>
<p id="2.44.27"><a-v>तथा शयानस्य ततोऽस्य धीमतो</a-v><a-v>यशस्विनो दाशरथेर्महात्मनः।</a-v><a-v>अदृष्टदुःखस्य सुखोचितस्य सा</a-v><a-v>तदा व्यतीयाय चिरेण शर्वरी॥ २७</a-v></p>
<p><a-v>इति श्रीरामायणे अयोध्याकाण्डे चतुश्चत्वारिंशः सर्गः ॥ ४४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
