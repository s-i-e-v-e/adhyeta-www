<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/045.sxml"><a-title>वाल्मीकिरामायणम् अयोध्याकाण्डम् ४५ सर्गः</a-title><a-meta>
<p>Unique Words: 224</p>
</a-meta><hr><a-sec><p id="2.45.1"><a-v>तं जाग्रतमदम्भेन भ्रातुरर्थाय लक्ष्मणम्।</a-v><a-v>गुहः संतापसंतप्तो राघवं वाक्यमब्रवीत्॥ १</a-v></p>
<p id="2.45.2"><a-v>इयं तात सुखा शय्या त्वदर्थमुपकल्पिता।</a-v><a-v>प्रत्याश्वसिहि साध्वस्यां राजपुत्र यथासुखम्॥ २</a-v></p>
<p id="2.45.3"><a-v>उचितोऽयं जनः सर्वः क्लेशानां त्वं सुखोचितः।</a-v><a-v>गुप्त्यर्थं जागरिष्यामः काकुत्स्थस्य वयं निशाम्॥ ३</a-v></p>
<p id="2.45.4"><a-v>न हि रामात्प्रियतरो ममास्ति भुवि कश्चन।</a-v><a-v>ब्रवीम्येतदहं सत्यं सत्येनैव च ते शपे॥ ४</a-v></p>
<p id="2.45.5"><a-v>अस्य प्रसादादाशंसे लोकेऽस्मिन्सुमहद्यशः।</a-v><a-v>धर्मावाप्तिं च विपुलामर्थावाप्तिं च केवलाम्॥ ५</a-v></p>
<p id="2.45.6"><a-v>सोऽहं प्रियसखं रामं शयानं सह सीतया।</a-v><a-v>रक्षिष्यामि धनुष्पाणिः सर्वतो ज्ञातिभिः सह॥ ६</a-v></p>
<p id="2.45.7"><a-v>न हि मेऽविदितं किंचिद्वनेऽस्मिंश्चरतः सदा।</a-v><a-v>चतुरङ्गं ह्यपि बलं सुमहत्प्रसहेमहि॥ ७</a-v></p>
<p id="2.45.8"><a-v>लक्ष्मणस्तं तदोवाच रक्ष्यमाणास्त्वयानघ।</a-v><a-v>नात्र भीता वयं सर्वे धर्ममेवानुपश्यता॥ ८</a-v></p>
<p id="2.45.9"><a-v>कथं दाशरथौ भूमौ शयाने सह सीतया।</a-v><a-v>शक्या निद्रा मया लब्धुं जीवितं वा सुखानि वा॥ ९</a-v></p>
<p id="2.45.10"><a-v>यो न देवासुरैः सर्वैः शक्यः प्रसहितुं युधि।</a-v><a-v>तं पश्य सुखसंविष्टं तृणेषु सह सीतया॥ १०</a-v></p>
<p id="2.45.11"><a-v>यो मन्त्र तपसा लब्धो विविधैश्च परिश्रमैः।</a-v><a-v>एको दशरथस्यैष पुत्रः सदृशलक्षणः॥ ११</a-v></p>
<p id="2.45.12"><a-v>अस्मिन्प्रव्रजितो राजा न चिरं वर्तयिष्यति।</a-v><a-v>विधवा मेदिनी नूनं क्षिप्रमेव भविष्यति॥ १२</a-v></p>
<p id="2.45.13"><a-v>विनद्य सुमहानादं श्रमेणोपरताः स्त्रियः।</a-v><a-v>निर्घोषोपरतं तात मन्ये राजनिवेशनम्॥ १३</a-v></p>
<p id="2.45.14"><a-v>कौसल्या चैव राजा च तथैव जननी मम।</a-v><a-v>नाशंसे यदि जीवन्ति सर्वे ते शर्वरीमिमाम्॥ १४</a-v></p>
<p id="2.45.15"><a-v>जीवेदपि हि मे माता शत्रुघ्नस्यान्ववेक्षया।</a-v><a-v>तद्दुःखं यत्तु कौसल्या वीरसूर्विनशिष्यति॥ १५</a-v></p>
<p id="2.45.16"><a-v>अनुरक्तजनाकीर्णा सुखालोकप्रियावहा।</a-v><a-v>राजव्यसनसंसृष्टा सा पुरी विनशिष्यति॥ १६</a-v></p>
<p id="2.45.17"><a-v>अतिक्रान्तमतिक्रान्तमनवाप्य मनोरथम्।</a-v><a-v>राज्ये राममनिक्षिप्य पिता मे विनशिष्यति॥ १७</a-v></p>
<p id="2.45.18"><a-v>सिद्धार्थाः पितरं वृत्तं तस्मिन्काले ह्युपस्थिते।</a-v><a-v>प्रेतकार्येषु सर्वेषु संस्करिष्यन्ति भूमिपम्॥ १८</a-v></p>
<p id="2.45.19"><a-v>रम्यचत्वरसंस्थानां सुविभक्तमहापथाम्।</a-v><a-v>हर्म्यप्रासादसंपन्नां गणिकावरशोभिताम्॥ १९</a-v></p>
<p id="2.45.20"><a-v>रथाश्वगजसंबाधां तूर्यनादविनादिताम्।</a-v><a-v>सर्वकल्याणसंपूर्णां हृष्टपुष्टजनाकुलाम्॥ २०</a-v></p>
<p id="2.45.21"><a-v>आरामोद्यानसंपन्नां समाजोत्सवशालिनीम्।</a-v><a-v>सुखिता विचरिष्यन्ति राजधानीं पितुर्मम॥ २१</a-v></p>
<p id="2.45.22"><a-v>अपि सत्यप्रतिज्ञेन सार्धं कुशलिना वयम्।</a-v><a-v>निवृत्ते वनवासेऽस्मिन्नयोध्यां प्रविशेमहि॥ २२</a-v></p>
<p id="2.45.23"><a-v>परिदेवयमानस्य दुःखार्तस्य महात्मनः।</a-v><a-v>तिष्ठतो राजपुत्रस्य शर्वरी सात्यवर्तत॥ २३</a-v></p>
<p id="2.45.24"><a-v>तथा हि सत्यं ब्रुवति प्रजाहिते</a-v><a-v>नरेन्द्रपुत्रे गुरुसौहृदाद्गुहः।</a-v><a-v>मुमोच बाष्पं व्यसनाभिपीडितो</a-v><a-v>ज्वरातुरो नाग इव व्यथातुरः॥ २४</a-v></p>
<p><a-v>इति श्रीरामायणे अयोध्याकाण्डे पञ्चचत्वारिंशः सर्गः ॥ ४५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
