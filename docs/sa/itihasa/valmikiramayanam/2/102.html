<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/102.sxml"><a-title>वाल्मीकिरामायणम् अयोध्याकाण्डम् १०२ सर्गः</a-title><a-meta>
<p>Unique Words: 295</p>
</a-meta><hr><a-sec><p id="2.102.1"><a-v>क्रुद्धमाज्ञाय रामं तु वसिष्ठः प्रत्युवाच ह।</a-v><a-v>जाबालिरपि जानीते लोकस्यास्य गतागतिम्।</a-v><a-v>निवर्तयितुकामस्तु त्वामेतद्वाक्यमब्रवीत्॥ १</a-v></p>
<p id="2.102.2"><a-v>इमां लोकसमुत्पत्तिं लोकनाथ निबोध मे।</a-v><a-v>सर्वं सलिलमेवासीत्पृथिवी यत्र निर्मिता।</a-v><a-v>ततः समभवद्ब्रह्मा स्वयम्भूर्दैवतैः सह॥ २</a-v></p>
<p id="2.102.3"><a-v>स वराहस्ततो भूत्वा प्रोज्जहार वसुंधराम्।</a-v><a-v>असृजच्च जगत्सर्वं सह पुत्रैः कृतात्मभिः॥ ३</a-v></p>
<p id="2.102.4"><a-v>आकाशप्रभवो ब्रह्मा शाश्वतो नित्य अव्ययः।</a-v><a-v>तस्मान्मरीचिः संजज्ञे मरीचेः कश्यपः सुतः॥ ४</a-v></p>
<p id="2.102.5"><a-v>विवस्वान्कश्यपाज्जज्ञे मनुर्वैवस्वतः स्मृतः।</a-v><a-v>स तु प्रजापतिः पूर्वमिक्ष्वाकुस्तु मनोः सुतः॥ ५</a-v></p>
<p id="2.102.6"><a-v>यस्येयं प्रथमं दत्ता समृद्धा मनुना मही।</a-v><a-v>तमिक्ष्वाकुमयोध्यायां राजानं विद्धि पूर्वकम्॥ ६</a-v></p>
<p id="2.102.7"><a-v>इक्ष्वाकोस्तु सुतः श्रीमान्कुक्षिरेवेति विश्रुतः।</a-v><a-v>कुक्षेरथात्मजो वीरो विकुक्षिरुदपद्यत॥ ७</a-v></p>
<p id="2.102.8"><a-v>विकुक्षेस्तु महातेजा बाणः पुत्रः प्रतापवान्।</a-v><a-v>बाणस्य तु महाबाहुरनरण्यो महायशाः॥ ८</a-v></p>
<p id="2.102.9"><a-v>नानावृष्टिर्बभूवास्मिन्न दुर्भिक्षं सतां वरे।</a-v><a-v>अनरण्ये महाराजे तस्करो वापि कश्चन॥ ९</a-v></p>
<p id="2.102.10"><a-v>अनरण्यान्महाबाहुः पृथू राजा बभूव ह।</a-v><a-v>तस्मात्पृथोर्महाराजस्त्रिशङ्कुरुदपद्यत।</a-v><a-v>स सत्यवचनाद्वीरः सशरीरो दिवं गतः॥ १०</a-v></p>
<p id="2.102.11"><a-v>त्रिशङ्कोरभवत्सूनुर्धुन्धुमारो महायशाः।</a-v><a-v>धुन्धुमारान्महातेजा युवनाश्वो व्यजायत॥ ११</a-v></p>
<p id="2.102.12"><a-v>युवनाश्वसुतः श्रीमान्मान्धाता समपद्यत।</a-v><a-v>मान्धातुस्तु महातेजाः सुसंधिरुदपद्यत॥ १२</a-v></p>
<p id="2.102.13"><a-v>सुसंधेरपि पुत्रौ द्वौ ध्रुवसंधिः प्रसेनजित्।</a-v><a-v>यशस्वी ध्रुवसंधेस्तु भरतो रिपुसूदनः॥ १३</a-v></p>
<p id="2.102.14"><a-v>भरतात्तु महाबाहोरसितो नाम जायत।</a-v><a-v>यस्यैते प्रतिराजान उदपद्यन्त शत्रवः।</a-v><a-v>हैहयास्तालजङ्घाश्च शूराश्च शशबिन्दवः॥ १४</a-v></p>
<p id="2.102.15"><a-v>तांस्तु सर्वान्प्रतिव्यूह्य युद्धे राजा प्रवासितः।</a-v><a-v>स च शैलवरे रम्ये बभूवाभिरतो मुनिः।</a-v><a-v>द्वे चास्य भार्ये गर्भिण्यौ बभूवतुरिति श्रुतिः॥ १५</a-v></p>
<p id="2.102.16"><a-v>भार्गवश्च्यवनो नाम हिमवन्तमुपाश्रितः।</a-v><a-v>तमृषिं समुपागम्य कालिन्दी त्वभ्यवादयत्॥ १६</a-v></p>
<p id="2.102.17"><a-v>स तामभ्यवदद्विप्रो वरेप्सुं पुत्रजन्मनि।</a-v><a-v>ततः सा गृहमागम्य देवी पुत्रं व्यजायत॥ १७</a-v></p>
<p id="2.102.18"><a-v>सपत्न्या तु गरस्तस्यै दत्तो गर्भजिघांसया।</a-v><a-v>गरेण सह तेनैव जातः स सगरोऽभवत्॥ १८</a-v></p>
<p id="2.102.19"><a-v>स राजा सगरो नाम यः समुद्रमखानयत्।</a-v><a-v>इष्ट्वा पर्वणि वेगेन त्रासयन्तमिमाः प्रजाः॥ १९</a-v></p>
<p id="2.102.20"><a-v>असमञ्जस्तु पुत्रोऽभूत्सगरस्येति नः श्रुतम्।</a-v><a-v>जीवन्नेव स पित्रा तु निरस्तः पापकर्मकृत्॥ २०</a-v></p>
<p id="2.102.21"><a-v>अंशुमानिति पुत्रोऽभूदसमञ्जस्य वीर्यवान्।</a-v><a-v>दिलीपोंऽशुमतः पुत्रो दिलीपस्य भगीरथः॥ २१</a-v></p>
<p id="2.102.22"><a-v>भगीरथात्ककुत्स्थस्तु काकुत्स्था येन तु स्मृताः।</a-v><a-v>ककुत्स्थस्य तु पुत्रोऽभूद्रघुर्येन तु राघवः॥ २२</a-v></p>
<p id="2.102.23"><a-v>रघोस्तु पुत्रस्तेजस्वी प्रवृद्धः पुरुषादकः।</a-v><a-v>कल्माषपादः सौदास इत्येवं प्रथितो भुवि॥ २३</a-v></p>
<p id="2.102.24"><a-v>कल्माषपादपुत्रोऽभूच्छङ्खणस्त्विति विश्रुतः।</a-v><a-v>यस्तु तद्वीर्यमासाद्य सहसेनो व्यनीनशत्॥ २४</a-v></p>
<p id="2.102.25"><a-v>शङ्खणस्य तु पुत्रोऽभूच्छूरः श्रीमान्सुदर्शनः।</a-v><a-v>सुदर्शनस्याग्निवर्ण अग्निवर्षस्य शीघ्रगः॥ २५</a-v></p>
<p id="2.102.26"><a-v>शीघ्रगस्य मरुः पुत्रो मरोः पुत्रः प्रशुश्रुकः।</a-v><a-v>प्रशुश्रुकस्य पुत्रोऽभूदम्बरीषो महाद्युतिः॥ २६</a-v></p>
<p id="2.102.27"><a-v>अम्बरीषस्य पुत्रोऽभून्नहुषः सत्यविक्रमः।</a-v><a-v>नहुषस्य च नाभागः पुत्रः परमधार्मिकः॥ २७</a-v></p>
<p id="2.102.28"><a-v>अजश्च सुव्रतश्चैव नाभागस्य सुतावुभौ।</a-v><a-v>अजस्य चैव धर्मात्मा राजा दशरथः सुतः॥ २८</a-v></p>
<p id="2.102.29"><a-v>तस्य ज्येष्ठोऽसि दायादो राम इत्यभिविश्रुतः।</a-v><a-v>तद्गृहाण स्वकं राज्यमवेक्षस्व जगन्नृप॥ २९</a-v></p>
<p id="2.102.30"><a-v>इक्ष्वाकूणां हि सर्वेषां राजा भवति पूर्वजः।</a-v><a-v>पूर्वजे नावरः पुत्रो ज्येष्ठो राज्येऽभिषिच्यते॥ ३०</a-v></p>
<p id="2.102.31"><a-v>स राघवाणां कुलधर्ममात्मनः सनातनं नाद्य विहातुमर्हसि।</a-v><a-v>प्रभूतरत्नामनुशाधि मेदिनीं प्रभूतराष्ट्रां पितृवन्महायशाः॥ ३१</a-v></p>
<p><a-v>इति श्रीरामायणे अयोध्याकाण्डे द्व्यधिकशततमः सर्गः ॥ १०२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
