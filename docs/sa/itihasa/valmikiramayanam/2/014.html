<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/014.sxml"><a-title>वाल्मीकिरामायणम् अयोध्याकाण्डम् १४ सर्गः</a-title><a-meta>
<p>Unique Words: 251</p>
</a-meta><hr><a-sec><p id="2.14.1"><a-v>स तदन्तःपुरद्वारं समतीत्य जनाकुलम्।</a-v><a-v>प्रविविक्तां ततः कक्ष्यामाससाद पुराणवित्॥ १</a-v></p>
<p id="2.14.2"><a-v>प्रासकार्मुकबिभ्रद्भिर्युवभिर्मृष्टकुण्डलैः।</a-v><a-v>अप्रमादिभिरेकाग्रैः स्वनुरक्तैरधिष्ठिताम्॥ २</a-v></p>
<p id="2.14.3"><a-v>तत्र काषायिणो वृद्धान्वेत्रपाणीन्स्वलंकृतान्।</a-v><a-v>ददर्श विष्ठितान्द्वारि स्त्र्यध्यक्षान्सुसमाहितान्॥ ३</a-v></p>
<p id="2.14.4"><a-v>ते समीक्ष्य समायान्तं रामप्रियचिकीर्षवः।</a-v><a-v>सहभार्याय रामाय क्षिप्रमेवाचचक्षिरे॥ ४</a-v></p>
<p id="2.14.5"><a-v>प्रतिवेदितमाज्ञाय सूतमभ्यन्तरं पितुः।</a-v><a-v>तत्रैवानाययामास राघवः प्रियकाम्यया॥ ५</a-v></p>
<p id="2.14.6"><a-v>तं वैश्रवणसंकाशमुपविष्टं स्वलंकृतम्।</a-v><a-v>दादर्श सूतः पर्यङ्के सौवणो सोत्तरच्छदे॥ ६</a-v></p>
<p id="2.14.7"><a-v>वराहरुधिराभेण शुचिना च सुगन्धिना।</a-v><a-v>अनुलिप्तं परार्ध्येन चन्दनेन परंतपम्॥ ७</a-v></p>
<p id="2.14.8"><a-v>स्थितया पार्श्वतश्चापि वालव्यजनहस्तया।</a-v><a-v>उपेतं सीतया भूयश्चित्रया शशिनं यथा॥ ८</a-v></p>
<p id="2.14.9"><a-v>तं तपन्तमिवादित्यमुपपन्नं स्वतेजसा।</a-v><a-v>ववन्दे वरदं बन्दी नियमज्ञो विनीतवत्॥ ९</a-v></p>
<p id="2.14.10"><a-v>प्राञ्जलिस्तु सुखं पृष्ट्वा विहारशयनासने।</a-v><a-v>राजपुत्रमुवाचेदं सुमन्त्रो राजसत्कृतः॥ १०</a-v></p>
<p id="2.14.11"><a-v>कौसल्या सुप्रभा देव पिता त्वं द्रष्टुमिच्छति।</a-v><a-v>महिष्या सह कैकेय्या गम्यतां तत्र माचिरम्॥ ११</a-v></p>
<p id="2.14.12"><a-v>एवमुक्तस्तु संहृष्टो नरसिंहो महाद्युतिः।</a-v><a-v>ततः संमानयामास सीतामिदमुवाच ह॥ १२</a-v></p>
<p id="2.14.13"><a-v>देवि देवश्च देवी च समागम्य मदन्तरे।</a-v><a-v>मन्त्रेयेते ध्रुवं किंचिदभिषेचनसंहितम्॥ १३</a-v></p>
<p id="2.14.14"><a-v>लक्षयित्वा ह्यभिप्रायं प्रियकामा सुदक्षिणा।</a-v><a-v>संचोदयति राजानं मदर्थं मदिरेक्षणा॥ १४</a-v></p>
<p id="2.14.15"><a-v>यादृशी परिषत्तत्र तादृशो दूत आगतः।</a-v><a-v>ध्रुवमद्यैव मां राजा यौवराज्येऽभिषेक्ष्यति॥ १५</a-v></p>
<p id="2.14.16"><a-v>हन्त शीघ्रमितो गत्वा द्रक्ष्यामि च महीपतिः।</a-v><a-v>सह त्वं परिवारेण सुखमास्स्व रमस्य च॥ १६</a-v></p>
<p id="2.14.17"><a-v>पतिसंमानिता सीता भर्तारमसितेक्षणा।</a-v><a-v>आद्वारमनुवव्राज मङ्गलान्यभिदध्युषी॥ १७</a-v></p>
<p id="2.14.18"><a-v>स सर्वानर्थिनो दृष्ट्वा समेत्य प्रतिनन्द्य च।</a-v><a-v>ततः पावकसंकाशमारुरोह रथोत्तमम्॥ १८</a-v></p>
<p id="2.14.19"><a-v>मुष्णन्तमिव चक्षूंषि प्रभया हेमवर्चसम्।</a-v><a-v>करेणुशिशुकल्पैश्च युक्तं परमवाजिभिः॥ १९</a-v></p>
<p id="2.14.20"><a-v>हरियुक्तं सहस्राक्षो रथमिन्द्र इवाशुगम्।</a-v><a-v>प्रययौ तूर्णमास्थाय राघवो ज्वलितः श्रिया॥ २०</a-v></p>
<p id="2.14.21"><a-v>स पर्जन्य इवाकाशे स्वनवानभिनादयन्।</a-v><a-v>निकेतान्निर्ययौ श्रीमान्महाभ्रादिव चन्द्रमाः॥ २१</a-v></p>
<p id="2.14.22"><a-v>छत्रचामरपाणिस्तु लक्ष्मणो राघवानुजः।</a-v><a-v>जुगोप भ्रातरं भ्राता रथमास्थाय पृष्ठतः॥ २२</a-v></p>
<p id="2.14.23"><a-v>ततो हलहलाशब्दस्तुमुलः समजायत।</a-v><a-v>तस्य निष्क्रममाणस्य जनौघस्य समन्ततः॥ २३</a-v></p>
<p id="2.14.24"><a-v>स राघवस्तत्र कथाप्रलापं शुश्राव लोकस्य समागतस्य।</a-v><a-v>आत्माधिकारा विविधाश्च वाचः प्रहृष्टरूपस्य पुरे जनस्य॥ २४</a-v></p>
<p id="2.14.25"><a-v>एष श्रियं गच्छति राघवोऽद्य राजप्रसादाद्विपुलां गमिष्यन्।</a-v><a-v>एते वयं सर्वसमृद्धकामा येषामयं नो भविता प्रशास्ता।</a-v><a-v>लाभो जनस्यास्य यदेष सर्वं प्रपत्स्यते राष्ट्रमिदं चिराय॥ २५</a-v></p>
<p id="2.14.26"><a-v>स घोषवद्भिश्च हयैः सनागैः पुरःसरैः स्वस्तिकसूतमागधैः।</a-v><a-v>महीयमानः प्रवरैश्च वादकै रभिष्टुतो वैश्रवणो यथा ययौ॥ २६</a-v></p>
<p id="2.14.27"><a-v>करेणुमातङ्गरथाश्वसंकुलं महाजनौघैः परिपूर्णचत्वरम्।</a-v><a-v>प्रभूतरत्नं बहुपण्यसंचयं ददर्श रामो रुचिरं महापथम्॥ २७</a-v></p>
<p><a-v>इति श्रीरामायणे अयोध्याकाण्डे चतुर्दशः सर्गः ॥ १४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
