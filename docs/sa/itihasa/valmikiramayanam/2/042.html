<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/042.sxml"><a-title>वाल्मीकिरामायणम् अयोध्याकाण्डम् ४२ सर्गः</a-title><a-meta>
<p>Unique Words: 264</p>
</a-meta><hr><a-sec><p id="2.42.1"><a-v>अनुगम्य निवृत्तानां रामं नगरवासिनाम्।</a-v><a-v>उद्गतानीव सत्त्वानि बभूवुरमनस्विनाम्॥ १</a-v></p>
<p id="2.42.2"><a-v>स्वं स्वं निलयमागम्य पुत्रदारैः समावृताः।</a-v><a-v>अश्रूणि मुमुचुः सर्वे बाष्पेण पिहिताननाः॥ २</a-v></p>
<p id="2.42.3"><a-v>न चाहृष्यन्न चामोदन्वणिजो न प्रसारयन्।</a-v><a-v>न चाशोभन्त पण्यानि नापचन्गृहमेधिनः॥ ३</a-v></p>
<p id="2.42.4"><a-v>नष्टं दृष्ट्वा नाभ्यनन्दन्विपुलं वा धनागमम्।</a-v><a-v>पुत्रं प्रथमजं लब्ध्वा जननी नाभ्यनन्दत॥ ४</a-v></p>
<p id="2.42.5"><a-v>गृहे गृहे रुदन्त्यश्च भर्तारं गृहमागतम्।</a-v><a-v>व्यगर्हयन्तो दुःखार्ता वाग्भिस्तोत्रैरिव द्विपान्॥ ५</a-v></p>
<p id="2.42.6"><a-v>किं नु तेषां गृहैः कार्यं किं दारैः किं धनेन वा।</a-v><a-v>पुत्रैर्वा किं सुखैर्वापि ये न पश्यन्ति राघवम्॥ ६</a-v></p>
<p id="2.42.7"><a-v>एकः सत्पुरुषो लोके लक्ष्मणः सह सीतया।</a-v><a-v>योऽनुगच्छति काकुत्स्थं रामं परिचरन्वने॥ ७</a-v></p>
<p id="2.42.8"><a-v>आपगाः कृतपुण्यास्ताः पद्मिन्यश्च सरांसि च।</a-v><a-v>येषु स्नास्यति काकुत्स्थो विगाह्य सलिलं शुचि॥ ८</a-v></p>
<p id="2.42.9"><a-v>शोभयिष्यन्ति काकुत्स्थमटव्यो रम्यकाननाः।</a-v><a-v>आपगाश्च महानूपाः सानुमन्तश्च पर्वताः॥ ९</a-v></p>
<p id="2.42.10"><a-v>काननं वापि शैलं वा यं रामोऽभिगमिष्यति।</a-v><a-v>प्रियातिथिमिव प्राप्तं नैनं शक्ष्यन्त्यनर्चितुम्॥ १०</a-v></p>
<p id="2.42.11"><a-v>विचित्रकुसुमापीडा बहुमञ्जरिधारिणः।</a-v><a-v>अकाले चापि मुख्यानि पुष्पाणि च फलानि च।</a-v><a-v>दर्शयिष्यन्त्यनुक्रोशाद्गिरयो राममागतम्॥ ११</a-v></p>
<p id="2.42.12"><a-v>विदर्शयन्तो विविधान्भूयश्चित्रांश्च निर्झरान्।</a-v><a-v>पादपाः पर्वताग्रेषु रमयिष्यन्ति राघवम्॥ १२</a-v></p>
<p id="2.42.13"><a-v>यत्र रामो भयं नात्र नास्ति तत्र पराभवः।</a-v><a-v>स हि शूरो महाबाहुः पुत्रो दशरथस्य च॥ १३</a-v></p>
<p id="2.42.14"><a-v>पुरा भवति नो दूरादनुगच्छाम राघवम्।</a-v><a-v>पादच्छाया सुखा भर्तुस्तादृशस्य महात्मनः।</a-v><a-v>स हि नाथो जनस्यास्य स गतिः स परायणम्॥ १४</a-v></p>
<p id="2.42.15"><a-v>वयं परिचरिष्यामः सीतां यूयं तु राघवम्।</a-v><a-v>इति पौरस्त्रियो भर्तॄन्दुःखार्तास्तत्तदब्रुवन्॥ १५</a-v></p>
<p id="2.42.16"><a-v>युष्माकं राघवोऽरण्ये योगक्षेमं विधास्यति।</a-v><a-v>सीता नारीजनस्यास्य योगक्षेमं करिष्यति॥ १६</a-v></p>
<p id="2.42.17"><a-v>को न्वनेनाप्रतीतेन सोत्कण्ठितजनेन च।</a-v><a-v>संप्रीयेतामनोज्ञेन वासेन हृतचेतसा॥ १७</a-v></p>
<p id="2.42.18"><a-v>कैकेय्या यदि चेद्राज्यं स्यादधर्म्यमनाथवत्।</a-v><a-v>न हि नो जीवितेनार्थः कुतः पुत्रैः कुतो धनैः॥ १८</a-v></p>
<p id="2.42.19"><a-v>यया पुत्रश्च भर्ता च त्यक्तावैश्वर्यकारणात्।</a-v><a-v>कं सा परिहरेदन्यं कैकेयी कुलपांसनी॥ १९</a-v></p>
<p id="2.42.20"><a-v>कैकेय्या न वयं राज्ये भृतका निवसेमहि।</a-v><a-v>जीवन्त्या जातु जीवन्त्यः पुत्रैरपि शपामहे॥ २०</a-v></p>
<p id="2.42.21"><a-v>या पुत्रं पार्थिवेन्द्रस्य प्रवासयति निर्घृणा।</a-v><a-v>कस्तां प्राप्य सुखं जीवेदधर्म्यां दुष्टचारिणीम्॥ २१</a-v></p>
<p id="2.42.22"><a-v>न हि प्रव्रजिते रामे जीविष्यति महीपतिः।</a-v><a-v>मृते दशरथे व्यक्तं विलोपस्तदनन्तरम्॥ २२</a-v></p>
<p id="2.42.23"><a-v>ते विषं पिबतालोड्य क्षीणपुण्याः सुदुर्गताः।</a-v><a-v>राघवं वानुगच्छध्वमश्रुतिं वापि गच्छत॥ २३</a-v></p>
<p id="2.42.24"><a-v>मिथ्या प्रव्राजितो रामः सभार्यः सहलक्ष्मणः।</a-v><a-v>भरते संनिषृष्टाः स्मः सौनिके पशवो यथा॥ २४</a-v></p>
<p id="2.42.25"><a-v>तास्तथा विलपन्त्यस्तु नगरे नागरस्त्रियः।</a-v><a-v>चुक्रुशुर्भृशसंतप्ता मृत्योरिव भयागमे॥ २५</a-v></p>
<p id="2.42.26"><a-v>तथा स्त्रियो रामनिमित्तमातुरा यथा सुते भ्रातरि वा विवासिते।</a-v><a-v>विलप्य दीना रुरुदुर्विचेतसः सुतैर्हि तासामधिको हि सोऽभवत्॥ २६</a-v></p>
<p><a-v>इति श्रीरामायणे अयोध्याकाण्डे द्विचत्वारिंशः सर्गः ॥ ४२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
