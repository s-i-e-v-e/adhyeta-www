<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/041.sxml"><a-title>वाल्मीकिरामायणम् अयोध्याकाण्डम् ४१ सर्गः</a-title><a-meta>
<p>Unique Words: 286</p>
</a-meta><hr><a-sec><p id="2.41.1"><a-v>ततस्तु तमसा तीरं रम्यमाश्रित्य राघवः।</a-v><a-v>सीतामुद्वीक्ष्य सौमित्रिमिदं वचनमब्रवीत्॥ १</a-v></p>
<p id="2.41.2"><a-v>इयमद्य निशा पूर्वा सौमित्रे प्रस्थिता वनम्।</a-v><a-v>वनवासस्य भद्रं ते स नोत्कण्ठितुमर्हसि॥ २</a-v></p>
<p id="2.41.3"><a-v>पश्य शून्यान्यरण्यानि रुदन्तीव समन्ततः।</a-v><a-v>यथानिलयमायद्भिर्निलीनानि मृगद्विजैः॥ ३</a-v></p>
<p id="2.41.4"><a-v>अद्यायोध्या तु नगरी राजधानी पितुर्मम।</a-v><a-v>सस्त्रीपुंसा गतानस्माञ्शोचिष्यति न संशयः॥ ४</a-v></p>
<p id="2.41.5"><a-v>भरतः खलु धर्मात्मा पितरं मातरं च मे।</a-v><a-v>धर्मार्थकामसहितैर्वाक्यैराश्वासयिष्यति॥ ५</a-v></p>
<p id="2.41.6"><a-v>भरतस्यानृशंसत्वं संचिन्त्याहं पुनः पुनः।</a-v><a-v>नानुशोचामि पितरं मातरं चापि लक्ष्मण॥ ६</a-v></p>
<p id="2.41.7"><a-v>त्वया कार्यं नरव्याघ्र मामनुव्रजता कृतम्।</a-v><a-v>अन्वेष्टव्या हि वैदेह्या रक्षणार्थे सहायता॥ ७</a-v></p>
<p id="2.41.8"><a-v>अद्भिरेव तु सौमित्रे वत्स्याम्यद्य निशामिमाम्।</a-v><a-v>एतद्धि रोचते मह्यं वन्येऽपि विविधे सति॥ ८</a-v></p>
<p id="2.41.9"><a-v>एवमुक्त्वा तु सौमित्रं सुमन्त्रमपि राघवः।</a-v><a-v>अप्रमत्तस्त्वमश्वेषु भव सौम्येत्युवाच ह॥ ९</a-v></p>
<p id="2.41.10"><a-v>सोऽश्वान्सुमन्त्रः संयम्य सूर्येऽस्तं समुपागते।</a-v><a-v>प्रभूतयवसान्कृत्वा बभूव प्रत्यनन्तरः॥ १०</a-v></p>
<p id="2.41.11"><a-v>उपास्यतु शिवां संध्यां दृष्ट्वा रात्रिमुपस्थिताम्।</a-v><a-v>रामस्य शयनं चक्रे सूतः सौमित्रिणा सह॥ ११</a-v></p>
<p id="2.41.12"><a-v>तां शय्यां तमसातीरे वीक्ष्य वृक्षदलैः कृताम्।</a-v><a-v>रामः सौमित्रिणां सार्धं सभार्यः संविवेश ह॥ १२</a-v></p>
<p id="2.41.13"><a-v>सभार्यं संप्रसुप्तं तं भ्रातरं वीक्ष्य लक्ष्मणः।</a-v><a-v>कथयामास सूताय रामस्य विविधान्गुणान्॥ १३</a-v></p>
<p id="2.41.14"><a-v>जाग्रतो ह्येव तां रात्रिं सौमित्रेरुदितो रविः।</a-v><a-v>सूतस्य तमसातीरे रामस्य ब्रुवतो गुणान्॥ १४</a-v></p>
<p id="2.41.15"><a-v>गोकुलाकुलतीरायास्तमसाया विदूरतः।</a-v><a-v>अवसत्तत्र तां रात्रिं रामः प्रकृतिभिः सह॥ १५</a-v></p>
<p id="2.41.16"><a-v>उत्थाय तु महातेजाः प्रकृतीस्ता निशाम्य च।</a-v><a-v>अब्रवीद्भ्रातरं रामो लक्ष्मणं पुण्यलक्षणम्॥ १६</a-v></p>
<p id="2.41.17"><a-v>अस्मद्व्यपेक्षान्सौमित्रे निरपेक्षान्गृहेष्वपि।</a-v><a-v>वृक्षमूलेषु संसुप्तान्पश्य लक्ष्मण साम्प्रतम्॥ १७</a-v></p>
<p id="2.41.18"><a-v>यथैते नियमं पौराः कुर्वन्त्यस्मन्निवर्तने।</a-v><a-v>अपि प्राणानसिष्यन्ति न तु त्यक्ष्यन्ति निश्चयम्॥ १८</a-v></p>
<p id="2.41.19"><a-v>यावदेव तु संसुप्तास्तावदेव वयं लघु।</a-v><a-v>रथमारुह्य गच्छामः पन्थानमकुतोभयम्॥ १९</a-v></p>
<p id="2.41.20"><a-v>अतो भूयोऽपि नेदानीमिक्ष्वाकुपुरवासिनः।</a-v><a-v>स्वपेयुरनुरक्ता मां वृक्षमूलानि संश्रिताः॥ २०</a-v></p>
<p id="2.41.21"><a-v>पौरा ह्यात्मकृताद्दुःखाद्विप्रमोच्या नृपात्मजैः।</a-v><a-v>न तु खल्वात्मना योज्या दुःखेन पुरवासिनः॥ २१</a-v></p>
<p id="2.41.22"><a-v>अब्रवील्लक्ष्मणो रामं साक्षाद्धर्ममिव स्थितम्।</a-v><a-v>रोचते मे महाप्राज्ञ क्षिप्रमारुह्यतामिति॥ २२</a-v></p>
<p id="2.41.23"><a-v>सूतस्ततः संत्वरितः स्यन्दनं तैर्हयोत्तमैः।</a-v><a-v>योजयित्वाथ रामाय प्राञ्जलिः प्रत्यवेदयत्॥ २३</a-v></p>
<p id="2.41.24"><a-v>मोहनार्थं तु पौराणां सूतं रामोऽब्रवीद्वचः।</a-v><a-v>उदङ्मुखः प्रयाहि त्वं रथमास्थाय सारथे॥ २४</a-v></p>
<p id="2.41.25"><a-v>मुहूर्तं त्वरितं गत्वा निर्गतय रथं पुनः।</a-v><a-v>यथा न विद्युः पौरा मां तथा कुरु समाहितः॥ २५</a-v></p>
<p id="2.41.26"><a-v>रामस्य वचनं श्रुत्वा तथा चक्रे स सारथिः।</a-v><a-v>प्रत्यागम्य च रामस्य स्यन्दनं प्रत्यवेदयत्॥ २६</a-v></p>
<p id="2.41.27"><a-v>तं स्यन्दनमधिष्ठाय राघवः सपरिच्छदः।</a-v><a-v>शीघ्रगामाकुलावर्तां तमसामतरन्नदीम्॥ २७</a-v></p>
<p id="2.41.28"><a-v>स संतीर्य महाबाहुः श्रीमाञ्शिवमकण्टकम्।</a-v><a-v>प्रापद्यत महामार्गमभयं भयदर्शिनाम्॥ २८</a-v></p>
<p id="2.41.29"><a-v>प्रभातायां तु शर्वर्यां पौरास्ते राघवो विना।</a-v><a-v>शोकोपहतनिश्चेष्टा बभूवुर्हतचेतसः॥ २९</a-v></p>
<p id="2.41.30"><a-v>शोकजाश्रुपरिद्यूना वीक्षमाणास्ततस्ततः।</a-v><a-v>आलोकमपि रामस्य न पश्यन्ति स्म दुःखिताः॥ ३०</a-v></p>
<p id="2.41.31"><a-v>ततो मार्गानुसारेण गत्वा किंचित्क्षणं पुनः।</a-v><a-v>मार्गनाशाद्विषादेन महता समभिप्लुतः॥ ३१</a-v></p>
<p id="2.41.32"><a-v>रथस्य मार्गनाशेन न्यवर्तन्त मनस्विनः।</a-v><a-v>किमिदं किं करिष्यामो दैवेनोपहता इति॥ ३२</a-v></p>
<p id="2.41.33"><a-v>ततो यथागतेनैव मार्गेण क्लान्तचेतसः।</a-v><a-v>अयोध्यामगमन्सर्वे पुरीं व्यथितसज्जनाम्॥ ३३</a-v></p>
<p><a-v>इति श्रीरामायणे अयोध्याकाण्डे एकचत्वारिंशः सर्गः ॥ ४१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
