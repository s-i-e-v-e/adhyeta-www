<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/023.sxml"><a-title>वाल्मीकिरामायणम् अयोध्याकाण्डम् २३ सर्गः</a-title><a-meta>
<p>Unique Words: 330</p>
</a-meta><hr><a-sec><p id="2.23.1"><a-v>अभिवाद्य तु कौसल्यां रामः संप्रस्थितो वनम्।</a-v><a-v>कृतस्वस्त्ययनो मात्रा धर्मिष्ठे वर्त्मनि स्थितः॥ १</a-v></p>
<p id="2.23.2"><a-v>विराजयन्राजसुतो राजमार्गं नरैर्वृतम्।</a-v><a-v>हृदयान्याममन्थेव जनस्य गुणवत्तया॥ २</a-v></p>
<p id="2.23.3"><a-v>वैदेही चापि तत्सर्वं न शुश्राव तपस्विनी।</a-v><a-v>तदेव हृदि तस्याश्च यौवराज्याभिषेचनम्॥ ३</a-v></p>
<p id="2.23.4"><a-v>देवकार्यं स्म सा कृत्वा कृतज्ञा हृष्टचेतना।</a-v><a-v>अभिज्ञा राजधर्माणां राजपुत्रं प्रतीक्षते॥ ४</a-v></p>
<p id="2.23.5"><a-v>प्रविवेशाथ रामस्तु स्ववेश्म सुविभूषितम्।</a-v><a-v>प्रहृष्टजनसंपूर्णं ह्रिया किंचिदवाङ्मुखः॥ ५</a-v></p>
<p id="2.23.6"><a-v>अथ सीता समुत्पत्य वेपमाना च तं पतिम्।</a-v><a-v>अपश्यच्छोकसंतप्तं चिन्ताव्याकुलितेन्द्रियम्॥ ६</a-v></p>
<p id="2.23.7"><a-v>विवर्णवदनं दृष्ट्वा तं प्रस्विन्नममर्षणम्।</a-v><a-v>आह दुःखाभिसंतप्ता किमिदानीमिदं प्रभो॥ ७</a-v></p>
<p id="2.23.8"><a-v>अद्य बार्हस्पतः श्रीमान्युक्तः पुष्यो न राघव।</a-v><a-v>प्रोच्यते ब्राह्मणैः प्राज्ञैः केन त्वमसि दुर्मनाः॥ ८</a-v></p>
<p id="2.23.9"><a-v>न ते शतशलाकेन जलफेननिभेन च।</a-v><a-v>आवृतं वदनं वल्गु छत्रेणाभिविराजते॥ ९</a-v></p>
<p id="2.23.10"><a-v>व्यजनाभ्यां च मुख्याभ्यां शतपत्रनिभेक्षणम्।</a-v><a-v>चन्द्रहंसप्रकाशाभ्यां वीज्यते न तवाननम्॥ १०</a-v></p>
<p id="2.23.11"><a-v>वाग्मिनो बन्दिनश्चापि प्रहृष्टास्त्वं नरर्षभ।</a-v><a-v>स्तुवन्तो नाद्य दृश्यन्ते मङ्गलैः सूतमागधाः॥ ११</a-v></p>
<p id="2.23.12"><a-v>न ते क्षौद्रं च दधि च ब्राह्मणा वेदपारगाः।</a-v><a-v>मूर्ध्नि मूर्धावसिक्तस्य दधति स्म विधानतः॥ १२</a-v></p>
<p id="2.23.13"><a-v>न त्वां प्रकृतयः सर्वा श्रेणीमुख्याश्च भूषिताः।</a-v><a-v>अनुव्रजितुमिच्छन्ति पौरजानपदास्तथा॥ १३</a-v></p>
<p id="2.23.14"><a-v>चतुर्भिर्वेगसंपन्नैर्हयैः काञ्चनभूषणैः।</a-v><a-v>मुख्यः पुष्यरथो युक्तः किं न गच्छति तेऽग्रतः॥ १४</a-v></p>
<p id="2.23.15"><a-v>न हस्ती चाग्रतः श्रीमांस्तव लक्षणपूजितः।</a-v><a-v>प्रयाणे लक्ष्यते वीर कृष्णमेघगिरि प्रभः॥ १५</a-v></p>
<p id="2.23.16"><a-v>न च काञ्चनचित्रं ते पश्यामि प्रियदर्शन।</a-v><a-v>भद्रासनं पुरस्कृत्य यान्तं वीरपुरःसरम्॥ १६</a-v></p>
<p id="2.23.17"><a-v>अभिषेको यदा सज्जः किमिदानीमिदं तव।</a-v><a-v>अपूर्वो मुखवर्णश्च न प्रहर्षश्च लक्ष्यते॥ १७</a-v></p>
<p id="2.23.18"><a-v>इतीव विलपन्तीं तां प्रोवाच रघुनन्दनः।</a-v><a-v>सीते तत्रभवांस्तातः प्रव्राजयति मां वनम्॥ १८</a-v></p>
<p id="2.23.19"><a-v>कुले महति संभूते धर्मज्ञे धर्मचारिणि।</a-v><a-v>शृणु जानकि येनेदं क्रमेणाभ्यागतं मम॥ १९</a-v></p>
<p id="2.23.20"><a-v>राज्ञा सत्यप्रतिज्ञेन पित्रा दशरथेन मे।</a-v><a-v>कैकेय्यै प्रीतमनसा पुरा दत्तौ महावरौ॥ २०</a-v></p>
<p id="2.23.21"><a-v>तयाद्य मम सज्जेऽस्मिन्नभिषेके नृपोद्यते।</a-v><a-v>प्रचोदितः स समयो धर्मेण प्रतिनिर्जितः॥ २१</a-v></p>
<p id="2.23.22"><a-v>चतुर्दश हि वर्षाणि वस्तव्यं दण्डके मया।</a-v><a-v>पित्रा मे भरतश्चापि यौवराज्ये नियोजितः।</a-v><a-v>सोऽहं त्वामागतो द्रष्टुं प्रस्थितो विजनं वनम्॥ २२</a-v></p>
<p id="2.23.23"><a-v>भरतस्य समीपे ते नाहं कथ्यः कदाचन।</a-v><a-v>ऋद्धियुक्ता हि पुरुषा न सहन्ते परस्तवम्।</a-v><a-v>तस्मान्न ते गुणाः कथ्या भरतस्याग्रतो मम॥ २३</a-v></p>
<p id="2.23.24"><a-v>नापि त्वं तेन भर्तव्या विशेषेण कदाचन।</a-v><a-v>अनुकूलतया शक्यं समीपे तस्य वर्तितुम्॥ २४</a-v></p>
<p id="2.23.25"><a-v>अहं चापि प्रतिज्ञां तां गुरोः समनुपालयन्।</a-v><a-v>वनमद्यैव यास्यामि स्थिरा भव मनस्विनि॥ २५</a-v></p>
<p id="2.23.26"><a-v>याते च मयि कल्याणि वनं मुनिनिषेवितम्।</a-v><a-v>व्रतोपवासरतया भवितव्यं त्वयानघे॥ २६</a-v></p>
<p id="2.23.27"><a-v>काल्यमुत्थाय देवानां कृत्वा पूजां यथाविधि।</a-v><a-v>वन्दितव्यो दशरथः पिता मम नरेश्वरः॥ २७</a-v></p>
<p id="2.23.28"><a-v>माता च मम कौसल्या वृद्धा संतापकर्शिता।</a-v><a-v>धर्ममेवाग्रतः कृत्वा त्वत्तः संमानमर्हति॥ २८</a-v></p>
<p id="2.23.29"><a-v>वन्दितव्याश्च ते नित्यं याः शेषा मम मातरः।</a-v><a-v>स्नेहप्रणयसंभोगैः समा हि मम मातरः॥ २९</a-v></p>
<p id="2.23.30"><a-v>भ्रातृपुत्रसमौ चापि द्रष्टव्यौ च विशेषतः।</a-v><a-v>त्वया लक्ष्मणशत्रुघ्नौ प्राणैः प्रियतरौ मम॥ ३०</a-v></p>
<p id="2.23.31"><a-v>विप्रियं न च कर्तव्यं भरतस्य कदाचन।</a-v><a-v>स हि राजा प्रभुश्चैव देशस्य च कुलस्य च॥ ३१</a-v></p>
<p id="2.23.32"><a-v>आराधिता हि शीलेन प्रयत्नैश्चोपसेविताः।</a-v><a-v>राजानः संप्रसीदन्ति प्रकुप्यन्ति विपर्यये॥ ३२</a-v></p>
<p id="2.23.33"><a-v>औरसानपि पुत्रान्हि त्यजन्त्यहितकारिणः।</a-v><a-v>समर्थान्संप्रगृह्णन्ति जनानपि नराधिपाः॥ ३३</a-v></p>
<p id="2.23.34"><a-v>अहं गमिष्यामि महावनं प्रिये</a-v><a-v>त्वया हि वस्तव्यमिहैव भामिनि।</a-v><a-v>यथा व्यलीकं कुरुषे न कस्यचि</a-v><a-v>त्तथा त्वया कार्यमिदं वचो मम॥ ३४</a-v></p>
<p><a-v>इति श्रीरामायणे अयोध्याकाण्डे त्रयोविंशतितमः सर्गः ॥ २३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
