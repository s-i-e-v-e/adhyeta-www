<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/096.sxml"><a-title>वाल्मीकिरामायणम् अयोध्याकाण्डम् ९६ सर्गः</a-title><a-meta>
<p>Unique Words: 284</p>
</a-meta><hr><a-sec><p id="2.96.1"><a-v>वसिष्ठः पुरतः कृत्वा दारान्दशरथस्य च।</a-v><a-v>अभिचक्राम तं देशं रामदर्शनतर्षितः॥ १</a-v></p>
<p id="2.96.2"><a-v>राजपत्न्यश्च गच्छन्त्यो मन्दं मन्दाकिनीं प्रति।</a-v><a-v>ददृशुस्तत्र तत्तीर्थं रामलक्ष्मणसेवितम्॥ २</a-v></p>
<p id="2.96.3"><a-v>कौसल्या बाष्पपूर्णेन मुखेन परिशुष्यता।</a-v><a-v>सुमित्रामब्रवीद्दीना याश्चान्या राजयोषितः॥ ३</a-v></p>
<p id="2.96.4"><a-v>इदं तेषामनाथानां क्लिष्टमक्लिष्ट कर्मणाम्।</a-v><a-v>वने प्राक्केवलं तीर्थं ये ते निर्विषयी कृताः॥ ४</a-v></p>
<p id="2.96.5"><a-v>इतः सुमित्रे पुत्रस्ते सदा जलमतन्द्रितः।</a-v><a-v>स्वयं हरति सौमित्रिर्मम पुत्रस्य कारणात्॥ ५</a-v></p>
<p id="2.96.6"><a-v>दक्षिणाग्रेषु दर्भेषु सा ददर्श महीतले।</a-v><a-v>पितुरिङ्गुदिपिण्याकं न्यस्तमायतलोचना॥ ६</a-v></p>
<p id="2.96.7"><a-v>तं भूमौ पितुरार्तेन न्यस्तं रामेण वीक्ष्य सा।</a-v><a-v>उवाच देवी कौसल्या सर्वा दशरथस्त्रियः॥ ७</a-v></p>
<p id="2.96.8"><a-v>इदमिक्ष्वाकुनाथस्य राघवस्य महात्मनः।</a-v><a-v>राघवेण पितुर्दत्तं पश्यतैतद्यथाविधि॥ ८</a-v></p>
<p id="2.96.9"><a-v>तस्य देवसमानस्य पार्थिवस्य महात्मनः।</a-v><a-v>नैतदौपयिकं मन्ये भुक्तभोगस्य भोजनम्॥ ९</a-v></p>
<p id="2.96.10"><a-v>चतुरन्तां महीं भुक्त्वा महेन्द्र सदृशो भुवि।</a-v><a-v>कथमिङ्गुदिपिण्याकं स भुङ्क्ते वसुधाधिपः॥ १०</a-v></p>
<p id="2.96.11"><a-v>अतो दुःखतरं लोके न किंचित्प्रतिभाति मा।</a-v><a-v>यत्र रामः पितुर्दद्यादिङ्गुदीक्षोदमृद्धिमान्॥ ११</a-v></p>
<p id="2.96.12"><a-v>रामेणेङ्गुदिपिण्याकं पितुर्दत्तं समीक्ष्य मे।</a-v><a-v>कथं दुःखेन हृदयं न स्फोटति सहस्रधा॥ १२</a-v></p>
<p id="2.96.13"><a-v>एवमार्तां सपत्न्यस्ता जग्मुराश्वास्य तां तदा।</a-v><a-v>ददृशुश्चाश्रमे रामं स्वर्गाच्च्युतमिवामरम्॥ १३</a-v></p>
<p id="2.96.14"><a-v>सर्वभोगैः परित्यक्तं राम संप्रेक्ष्य मातरः।</a-v><a-v>आर्ता मुमुचुरश्रूणि सस्वरं शोककर्शिताः॥ १४</a-v></p>
<p id="2.96.15"><a-v>तासां रामः समुत्थाय जग्राह चरणाञ्शुभान्।</a-v><a-v>मातॄणां मनुजव्याघ्रः सर्वासां सत्यसंगरः॥ १५</a-v></p>
<p id="2.96.16"><a-v>ताः पाणिभिः सुखस्पर्शैर्मृद्वङ्गुलितलैः शुभैः।</a-v><a-v>प्रममार्जू रजः पृष्ठाद्रामस्यायतलोचनाः॥ १६</a-v></p>
<p id="2.96.17"><a-v>सौमित्रिरपि ताः सर्वा मातॄः संप्रेक्ष्य दुःखितः।</a-v><a-v>अभ्यवादयतासक्तं शनै रामादनन्तरम्॥ १७</a-v></p>
<p id="2.96.18"><a-v>यथा रामे तथा तस्मिन्सर्वा ववृतिरे स्त्रियः।</a-v><a-v>वृत्तिं दशरथाज्जाते लक्ष्मणे शुभलक्षणे॥ १८</a-v></p>
<p id="2.96.19"><a-v>सीतापि चरणांस्तासामुपसंगृह्य दुःखिता।</a-v><a-v>श्वश्रूणामश्रुपूर्णाक्षी सा बभूवाग्रतः स्थिता॥ १९</a-v></p>
<p id="2.96.20"><a-v>तां परिष्वज्य दुःखार्तां माता दुहितरं यथा।</a-v><a-v>वनवासकृशां दीनां कौसल्या वाक्यमब्रवीत्॥ २०</a-v></p>
<p id="2.96.21"><a-v>विदेहराजस्य सुता स्नुषा दशरथस्य च।</a-v><a-v>रामपत्नी कथं दुःखं संप्राप्ता निर्जने वने॥ २१</a-v></p>
<p id="2.96.22"><a-v>पद्ममातपसंतप्तं परिक्लिष्टमिवोत्पलम्।</a-v><a-v>काञ्चनं रजसा ध्वस्तं क्लिष्टं चन्द्रमिवाम्बुदैः॥ २२</a-v></p>
<p id="2.96.23"><a-v>मुखं ते प्रेक्ष्य मां शोको दहत्यग्निरिवाश्रयम्।</a-v><a-v>भृशं मनसि वैदेहि व्यसनारणिसंभवः॥ २३</a-v></p>
<p id="2.96.24"><a-v>ब्रुवन्त्यामेवमार्तायां जनन्यां भरताग्रजः।</a-v><a-v>पादावासाद्य जग्राह वसिष्ठस्य स राघवः॥ २४</a-v></p>
<p id="2.96.25"><a-v>पुरोहितस्याग्निसमस्य तस्य वै</a-v><a-v>बृहस्पतेरिन्द्र इवामराधिपः।</a-v><a-v>प्रगृह्य पादौ सुसमृद्धतेजसः</a-v><a-v>सहैव तेनोपविवेश राघवः॥ २५</a-v></p>
<p id="2.96.26"><a-v>ततो जघन्यं सहितैः स मन्त्रिभिः</a-v><a-v>पुरप्रधानैश्च सहैव सैनिकैः।</a-v><a-v>जनेन धर्मज्ञतमेन धर्मवा</a-v><a-v>नुपोपविष्टो भरतस्तदाग्रजम्॥ २६</a-v></p>
<p id="2.96.27"><a-v>उपोपविष्टस्तु तदा स वीर्यवां</a-v><a-v>स्तपस्विवेषेण समीक्ष्य राघवम्।</a-v><a-v>श्रिया ज्वलन्तं भरतः कृताञ्जलि</a-v><a-v>र्यथा महेन्द्रः प्रयतः प्रजापतिम्॥ २७</a-v></p>
<p id="2.96.28"><a-v>किमेष वाक्यं भरतोऽद्य राघवं</a-v><a-v>प्रणम्य सत्कृत्य च साधु वक्ष्यति।</a-v><a-v>इतीव तस्यार्यजनस्य तत्त्वतो</a-v><a-v>बभूव कौतूहलमुत्तमं तदा॥ २८</a-v></p>
<p id="2.96.29"><a-v>स राघवः सत्यधृतिश्च लक्ष्मणो</a-v><a-v>महानुभावो भरतश्च धार्मिकः।</a-v><a-v>वृताः सुहृद्भिश्च विरेजुरध्वरे</a-v><a-v>यथा सदस्यैः सहितास्त्रयोऽग्नयः॥ २९</a-v></p>
<p><a-v>इति श्रीरामायणे अयोध्याकाण्डे षण्णवतितमः सर्गः ॥ ९६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
