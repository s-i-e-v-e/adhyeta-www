<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/088.sxml"><a-title>वाल्मीकिरामायणम् अयोध्याकाण्डम् ८८ सर्गः</a-title><a-meta>
<p>Unique Words: 210</p>
</a-meta><hr><a-sec><p id="2.88.1"><a-v>दीर्घकालोषितस्तस्मिन्गिरौ गिरिवनप्रियः।</a-v><a-v>विदेह्याः प्रियमाकाङ्क्षन्स्वं च चित्तं विलोभयन्॥ १</a-v></p>
<p id="2.88.2"><a-v>अथ दाशरथिश्चित्रं चित्रकूटमदर्शयत्।</a-v><a-v>भार्याममरसंकाशः शचीमिव पुरंदरः॥ २</a-v></p>
<p id="2.88.3"><a-v>न राज्याद्भ्रंशनं भद्रे न सुहृद्भिर्विनाभवः।</a-v><a-v>मनो मे बाधते दृष्ट्वा रमणीयमिमं गिरिम्॥ ३</a-v></p>
<p id="2.88.4"><a-v>पश्येममचलं भद्रे नानाद्विजगणायुतम्।</a-v><a-v>शिखरैः खमिवोद्विद्धैर्धातुमद्भिर्विभूषितम्॥ ४</a-v></p>
<p id="2.88.5"><a-v>केचिद्रजतसंकाशाः केचित्क्षतजसंनिभाः।</a-v><a-v>पीतमाञ्जिष्ठवर्णाश्च केचिन्मणिवरप्रभाः॥ ५</a-v></p>
<p id="2.88.6"><a-v>पुष्यार्ककेतुकाभाश्च केचिज्ज्योती रसप्रभाः।</a-v><a-v>विराजन्तेऽचलेन्द्रस्य देशा धातुविभूषिताः॥ ६</a-v></p>
<p id="2.88.7"><a-v>नानामृगगणद्वीपितरक्ष्वृक्षगणैर्वृतः।</a-v><a-v>अदुष्टैर्भात्ययं शैलो बहुपक्षिसमाकुलः॥ ७</a-v></p>
<p id="2.88.8"><a-v>आम्रजम्ब्वसनैर्लोध्रैः प्रियालैः पनसैर्धवैः।</a-v><a-v>अङ्कोलैर्भव्यतिनिशैर्बिल्वतिन्दुकवेणुभिः॥ ८</a-v></p>
<p id="2.88.9"><a-v>काश्मर्यरिष्टवरणैर्मधूकैस्तिलकैस्तथा।</a-v><a-v>बदर्यामलकैर्नीपैर्वेत्रधन्वनबीजकैः॥ ९</a-v></p>
<p id="2.88.10"><a-v>पुष्पवद्भिः फलोपेतैश्छायावद्भिर्मनोरमैः।</a-v><a-v>एवमादिभिराकीर्णः श्रियं पुष्यत्ययं गिरिः॥ १०</a-v></p>
<p id="2.88.11"><a-v>शैलप्रस्थेषु रम्येषु पश्येमान्कामहर्षणान्।</a-v><a-v>किन्नरान्द्वंद्वशो भद्रे रममाणान्मनस्विनः॥ ११</a-v></p>
<p id="2.88.12"><a-v>शाखावसक्तान्खड्गांश्च प्रवराण्यम्बराणि च।</a-v><a-v>पश्य विद्याधरस्त्रीणां क्रीडेद्देशान्मनोरमान्॥ १२</a-v></p>
<p id="2.88.13"><a-v>जलप्रपातैरुद्भेदैर्निष्यन्दैश्च क्वचित्क्वचित्।</a-v><a-v>स्रवद्भिर्भात्ययं शैलः स्रवन्मद इव द्विपः॥ १३</a-v></p>
<p id="2.88.14"><a-v>गुहासमीरणो गन्धान्नानापुष्पभवान्वहन्।</a-v><a-v>घ्राणतर्पणमभ्येत्य कं नरं न प्रहर्षयेत्॥ १४</a-v></p>
<p id="2.88.15"><a-v>यदीह शरदोऽनेकास्त्वया सार्धमनिन्दिते।</a-v><a-v>लक्ष्मणेन च वत्स्यामि न मां शोकः प्रधक्ष्यति॥ १५</a-v></p>
<p id="2.88.16"><a-v>बहुपुष्पफले रम्ये नानाद्विजगणायुते।</a-v><a-v>विचित्रशिखरे ह्यस्मिन्रतवानस्मि भामिनि॥ १६</a-v></p>
<p id="2.88.17"><a-v>अनेन वनवासेन मया प्राप्तं फलद्वयम्।</a-v><a-v>पितुश्चानृणता धर्मे भरतस्य प्रियं तथा॥ १७</a-v></p>
<p id="2.88.18"><a-v>वैदेहि रमसे कच्चिच्चित्रकूटे मया सह।</a-v><a-v>पश्यन्ती विविधान्भावान्मनोवाक्कायसंयतान्॥ १८</a-v></p>
<p id="2.88.19"><a-v>इदमेवामृतं प्राहू राज्ञां राजर्षयः परे।</a-v><a-v>वनवासं भवार्थाय प्रेत्य मे प्रपितामहाः॥ १९</a-v></p>
<p id="2.88.20"><a-v>शिलाः शैलस्य शोभन्ते विशालाः शतशोऽभितः।</a-v><a-v>बहुला बहुलैर्वर्णैर्नीलपीतसितारुणैः॥ २०</a-v></p>
<p id="2.88.21"><a-v>निशि भान्त्यचलेन्द्रस्य हुताशनशिखा इव।</a-v><a-v>ओषध्यः स्वप्रभा लक्ष्म्या भ्राजमानाः सहस्रशः॥ २१</a-v></p>
<p id="2.88.22"><a-v>केचित्क्षयनिभा देशाः केचिदुद्यानसंनिभाः।</a-v><a-v>केचिदेकशिला भान्ति पर्वतस्यास्य भामिनि॥ २२</a-v></p>
<p id="2.88.23"><a-v>भित्त्वेव वसुधां भाति चित्रकूटः समुत्थितः।</a-v><a-v>चित्रकूटस्य कूटोऽसौ दृश्यते सर्वतः शिवः॥ २३</a-v></p>
<p id="2.88.24"><a-v>कुष्ठपुंनागतगरभूर्जपत्रोत्तरच्छदान्।</a-v><a-v>कामिनां स्वास्तरान्पश्य कुशेशयदलायुतान्॥ २४</a-v></p>
<p id="2.88.25"><a-v>मृदिताश्चापविद्धाश्च दृश्यन्ते कमलस्रजः।</a-v><a-v>कामिभिर्वनिते पश्य फलानि विविधानि च॥ २५</a-v></p>
<p id="2.88.26"><a-v>वस्वौकसारां नलिनीमत्येतीवोत्तरान्कुरून्।</a-v><a-v>पर्वतश्चित्रकूटोऽसौ बहुमूलफलोदकः॥ २६</a-v></p>
<p id="2.88.27"><a-v>इमं तु कालं वनिते विजह्रिवां स्त्वया च सीते सह लक्ष्मणेन च।</a-v><a-v>रतिं प्रपत्स्ये कुलधर्मवर्धिनीं सतां पथि स्वैर्नियमैः परैः स्थितः॥ २७</a-v></p>
<p><a-v>इति श्रीरामायणे अयोध्याकाण्डे अष्टाशीतितमः सर्गः ॥ ८८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
