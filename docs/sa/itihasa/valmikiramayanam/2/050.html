<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/050.sxml"><a-title>वाल्मीकिरामायणम् अयोध्याकाण्डम् ५० सर्गः</a-title><a-meta>
<p>Unique Words: 214</p>
</a-meta><hr><a-sec><p id="2.50.1"><a-v>अथ रात्र्यां व्यतीतायामवसुप्तमनन्तरम्।</a-v><a-v>प्रबोधयामास शनैर्लक्ष्मणं रघुनन्दनः॥ १</a-v></p>
<p id="2.50.2"><a-v>सौमित्रे शृणु वन्यानां वल्गु व्याहरतां स्वनम्।</a-v><a-v>संप्रतिष्ठामहे कालः प्रस्थानस्य परंतप॥ २</a-v></p>
<p id="2.50.3"><a-v>स सुप्तः समये भ्रात्रा लक्ष्मणः प्रतिबोधितः।</a-v><a-v>जहौ निद्रां च तन्द्रीं च प्रसक्तं च पथि श्रमम्॥ ३</a-v></p>
<p id="2.50.4"><a-v>तत उत्थाय ते सर्वे स्पृष्ट्वा नद्याः शिवं जलम्।</a-v><a-v>पन्थानमृषिणोद्दिष्टं चित्रकूटस्य तं ययुः॥ ४</a-v></p>
<p id="2.50.5"><a-v>ततः संप्रस्थितः काले रामः सौमित्रिणा सह।</a-v><a-v>सीतां कमलपत्राक्षीमिदं वचनमब्रवीत्॥ ५</a-v></p>
<p id="2.50.6"><a-v>आदीप्तानिव वैदेहि सर्वतः पुष्पितान्नगान्।</a-v><a-v>स्वैः पुष्पैः किंशुकान्पश्य मालिनः शिशिरात्यये॥ ६</a-v></p>
<p id="2.50.7"><a-v>पश्य भल्लातकान्फुल्लान्नरैरनुपसेवितान्।</a-v><a-v>फलपत्रैरवनतान्नूनं शक्ष्यामि जीवितुम्॥ ७</a-v></p>
<p id="2.50.8"><a-v>पश्य द्रोणप्रमाणानि लम्बमानानि लक्ष्मण।</a-v><a-v>मधूनि मधुकारीभिः संभृतानि नगे नगे॥ ८</a-v></p>
<p id="2.50.9"><a-v>एष क्रोशति नत्यूहस्तं शिखी प्रतिकूजति।</a-v><a-v>रमणीये वनोद्देशे पुष्पसंस्तरसंकटे॥ ९</a-v></p>
<p id="2.50.10"><a-v>मातंगयूथानुसृतं पक्षिसंघानुनादितम्।</a-v><a-v>चित्रकूटमिमं पश्य प्रवृद्धशिखरं गिरिम्॥ १०</a-v></p>
<p id="2.50.11"><a-v>ततस्तौ पादचारेण गच्छन्तौ सह सीतया।</a-v><a-v>रम्यमासेदतुः शैलं चित्रकूटं मनोरमम्॥ ११</a-v></p>
<p id="2.50.12"><a-v>तं तु पर्वतमासाद्य नानापक्षिगणायुतम्।</a-v><a-v>अयं वासो भवेत्तावदत्र सौम्य रमेमहि॥ १२</a-v></p>
<p id="2.50.13"><a-v>लक्ष्मणानय दारूणि दृढानि च वराणि च।</a-v><a-v>कुरुष्वावसथं सौम्य वासे मेऽभिरतं मनः॥ १३</a-v></p>
<p id="2.50.14"><a-v>तस्य तद्वचनं श्रुत्वा सौमित्रिर्विविधान्द्रुमान्।</a-v><a-v>आजहार ततश्चक्रे पर्ण शालामरिं दम॥ १४</a-v></p>
<p id="2.50.15"><a-v>शुश्रूषमाणमेकाग्रमिदं वचनमब्रवीत्।</a-v><a-v>ऐणेयं मांसमाहृत्य शालां यक्ष्यामहे वयम्॥ १५</a-v></p>
<p id="2.50.16"><a-v>स लक्ष्मणः कृष्णमृगं हत्वा मेध्यं पतापवान्।</a-v><a-v>अथ चिक्षेप सौमित्रिः समिद्धे जातवेदसि॥ १६</a-v></p>
<p id="2.50.17"><a-v>तं तु पक्वं समाज्ञाय निष्टप्तं छिन्नशोणितम्।</a-v><a-v>लक्ष्मणः पुरुषव्याघ्रमथ राघवमब्रवीत्॥ १७</a-v></p>
<p id="2.50.18"><a-v>अयं कृष्णः समाप्ताङ्गः शृतः कृष्ण मृगो यथा।</a-v><a-v>देवता देवसंकाश यजस्व कुशलो ह्यसि॥ १८</a-v></p>
<p id="2.50.19"><a-v>रामः स्नात्वा तु नियतो गुणवाञ्जप्यकोविदः।</a-v><a-v>पापसंशमनं रामश्चकार बलिमुत्तमम्॥ १९</a-v></p>
<p id="2.50.20"><a-v>तां वृक्षपर्णच्छदनां मनोज्ञां</a-v><a-v>यथाप्रदेशं सुकृतां निवाताम्।</a-v><a-v>वासाय सर्वे विविशुः समेताः</a-v><a-v>सभां यथा देव गणाः सुधर्माम्॥ २०</a-v></p>
<p id="2.50.21"><a-v>अनेकनानामृगपक्षिसंकुले</a-v><a-v>विचित्रपुष्पस्तबलैर्द्रुमैर्युते।</a-v><a-v>वनोत्तमे व्यालमृगानुनादिते</a-v><a-v>तथा विजह्रुः सुसुखं जितेन्द्रियाः॥ २१</a-v></p>
<p id="2.50.22"><a-v>सुरम्यमासाद्य तु चित्रकूटं</a-v><a-v>नदीं च तां माल्यवतीं सुतीर्थाम्।</a-v><a-v>ननन्द हृष्टो मृगपक्षिजुष्टां</a-v><a-v>जहौ च दुःखं पुरविप्रवासात्॥ २२</a-v></p>
<p><a-v>इति श्रीरामायणे अयोध्याकाण्डे पञ्चाशः सर्गः ॥ ५०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
