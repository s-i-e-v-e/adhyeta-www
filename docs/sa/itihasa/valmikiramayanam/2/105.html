<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/105.sxml"><a-title>वाल्मीकिरामायणम् अयोध्याकाण्डम् १०५ सर्गः</a-title><a-meta>
<p>Unique Words: 225</p>
</a-meta><hr><a-sec><p id="2.105.1"><a-v>ततः शिरसि कृत्वा तु पादुके भरतस्तदा।</a-v><a-v>आरुरोह रथं हृष्टः शत्रुघ्नेन समन्वितः॥ १</a-v></p>
<p id="2.105.2"><a-v>वसिष्ठो वामदेवश्च जाबालिश्च दृढव्रतः।</a-v><a-v>अग्रतः प्रययुः सर्वे मन्त्रिणो मन्त्रपूजिताः॥ २</a-v></p>
<p id="2.105.3"><a-v>मन्दाकिनीं नदीं रम्यां प्राङ्मुखास्ते ययुस्तदा।</a-v><a-v>प्रदक्षिणं च कुर्वाणाश्चित्रकूटं महागिरिम्॥ ३</a-v></p>
<p id="2.105.4"><a-v>पश्यन्धातुसहस्राणि रम्याणि विविधानि च।</a-v><a-v>प्रययौ तस्य पार्श्वेन ससैन्यो भरतस्तदा॥ ४</a-v></p>
<p id="2.105.5"><a-v>अदूराच्चित्रकूटस्य ददर्श भरतस्तदा।</a-v><a-v>आश्रमं यत्र स मुनिर्भरद्वाजः कृतालयः॥ ५</a-v></p>
<p id="2.105.6"><a-v>स तमाश्रममागम्य भरद्वाजस्य बुद्धिमान्।</a-v><a-v>अवतीर्य रथात्पादौ ववन्दे कुलनन्दनः॥ ६</a-v></p>
<p id="2.105.7"><a-v>ततो हृष्टो भरद्वाजो भरतं वाक्यमब्रवीत्।</a-v><a-v>अपि कृत्यं कृतं तात रामेण च समागतम्॥ ७</a-v></p>
<p id="2.105.8"><a-v>एवमुक्तस्तु भरतो भरद्वाजेन धीमता।</a-v><a-v>प्रत्युवाच भरद्वाजं भरतो धर्मवत्सलः॥ ८</a-v></p>
<p id="2.105.9"><a-v>स याच्यमानो गुरुणा मया च दृढविक्रमः।</a-v><a-v>राघवः परमप्रीतो वसिष्ठं वाक्यमब्रवीत्॥ ९</a-v></p>
<p id="2.105.10"><a-v>पितुः प्रतिज्ञां तामेव पालयिष्यामि तत्त्वतः।</a-v><a-v>चतुर्दश हि वर्षाणि य प्रतिज्ञा पितुर्मम॥ १०</a-v></p>
<p id="2.105.11"><a-v>एवमुक्तो महाप्राज्ञो वसिष्ठः प्रत्युवाच ह।</a-v><a-v>वाक्यज्ञो वाक्यकुशलं राघवं वचनं महत्॥ ११</a-v></p>
<p id="2.105.12"><a-v>एते प्रयच्छ संहृष्टः पादुके हेमभूषिते।</a-v><a-v>अयोध्यायां महाप्राज्ञ योगक्षेमकरे तव॥ १२</a-v></p>
<p id="2.105.13"><a-v>एवमुक्तो वसिष्ठेन राघवः प्राङ्मुखः स्थितः।</a-v><a-v>पादुके हेमविकृते मम राज्याय ते ददौ॥ १३</a-v></p>
<p id="2.105.14"><a-v>निवृत्तोऽहमनुज्ञातो रामेण सुमहात्मना।</a-v><a-v>अयोध्यामेव गच्छामि गृहीत्वा पादुके शुभे॥ १४</a-v></p>
<p id="2.105.15"><a-v>एतच्छ्रुत्वा शुभं वाक्यं भरतस्य महात्मनः।</a-v><a-v>भरद्वाजः शुभतरं मुनिर्वाक्यमुदाहरत्॥ १५</a-v></p>
<p id="2.105.16"><a-v>नैतच्चित्रं नरव्याघ्र शीलवृत्तवतां वर।</a-v><a-v>यदार्यं त्वयि तिष्ठेत्तु निम्ने वृष्टिमिवोदकम्॥ १६</a-v></p>
<p id="2.105.17"><a-v>अमृतः स महाबाहुः पिता दशरथस्तव।</a-v><a-v>यस्य त्वमीदृशः पुत्रो धर्मात्मा धर्मवत्सलः॥ १७</a-v></p>
<p id="2.105.18"><a-v>तमृषिं तु महात्मानमुक्तवाक्यं कृताञ्जलिः।</a-v><a-v>आमन्त्रयितुमारेभे चरणावुपगृह्य च॥ १८</a-v></p>
<p id="2.105.19"><a-v>ततः प्रदक्षिणं कृत्वा भरद्वाजं पुनः पुनः।</a-v><a-v>भरतस्तु ययौ श्रीमानयोध्यां सह मन्त्रिभिः॥ १९</a-v></p>
<p id="2.105.20"><a-v>यानैश्च शकटैश्चैव हयैश्नागैश्च सा चमूः।</a-v><a-v>पुनर्निवृत्ता विस्तीर्णा भरतस्यानुयायिनी॥ २०</a-v></p>
<p id="2.105.21"><a-v>ततस्ते यमुनां दिव्यां नदीं तीर्त्वोर्मिमालिनीम्।</a-v><a-v>ददृशुस्तां पुनः सर्वे गङ्गां शिवजलां नदीम्॥ २१</a-v></p>
<p id="2.105.22"><a-v>तां रम्यजलसंपूर्णां संतीर्य सह बान्धवः।</a-v><a-v>शृङ्गवेरपुरं रम्यं प्रविवेश ससैनिकः॥ २२</a-v></p>
<p id="2.105.23"><a-v>शृङ्गवेरपुराद्भूय अयोध्यां संददर्श ह।</a-v><a-v>भरतो दुःखसंतप्तः सारथिं चेदमब्रवीत्॥ २३</a-v></p>
<p id="2.105.24"><a-v>सारथे पश्य विध्वस्ता अयोध्या न प्रकाशते।</a-v><a-v>निराकारा निरानन्दा दीना प्रतिहतस्वना॥ २४</a-v></p>
<p><a-v>इति श्रीरामायणे अयोध्याकाण्डे पञ्चाधिकशततमः सर्गः ॥ १०५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
