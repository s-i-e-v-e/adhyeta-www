<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/106.sxml"><a-title>वाल्मीकिरामायणम् अयोध्याकाण्डम् १०६ सर्गः</a-title><a-meta>
<p>Unique Words: 198</p>
</a-meta><hr><a-sec><p id="2.106.1"><a-v>स्निग्धगम्भीरघोषेण स्यन्दनेनोपयान्प्रभुः।</a-v><a-v>अयोध्यां भरतः क्षिप्रं प्रविवेश महायशाः॥ १</a-v></p>
<p id="2.106.2"><a-v>बिडालोलूकचरितामालीननरवारणाम्।</a-v><a-v>तिमिराभ्याहतां कालीमप्रकाशां निशामिव॥ २</a-v></p>
<p id="2.106.3"><a-v>राहुशत्रोः प्रियां पत्नीं श्रिया प्रज्वलितप्रभाम्।</a-v><a-v>ग्रहेणाभ्युत्थितेनैकां रोहिणीमिव पीडिताम्॥ ३</a-v></p>
<p id="2.106.4"><a-v>अल्पोष्णक्षुब्धसलिलां घर्मोत्तप्तविहंगमाम्।</a-v><a-v>लीनमीनझषग्राहां कृशां गिरिनदीमिव॥ ४</a-v></p>
<p id="2.106.5"><a-v>विधूमामिव हेमाभामध्वराग्निसमुत्थिताम्।</a-v><a-v>हविरभ्युक्षितां पश्चाच्छिखां विप्रलयं गताम्॥ ५</a-v></p>
<p id="2.106.6"><a-v>विध्वस्तकवचां रुग्णगजवाजिरथध्वजाम्।</a-v><a-v>हतप्रवीरामापन्नां चमूमिव महाहवे॥ ६</a-v></p>
<p id="2.106.7"><a-v>सफेनां सस्वनां भूत्वा सागरस्य समुत्थिताम्।</a-v><a-v>प्रशान्तमारुतोद्धूतां जलोर्मिमिव निःस्वनाम्॥ ७</a-v></p>
<p id="2.106.8"><a-v>त्यक्तां यज्ञायुधैः सर्वैरभिरूपैश्च याजकैः।</a-v><a-v>सुत्याकाले विनिर्वृत्ते वेदिं गतरवामिव॥ ८</a-v></p>
<p id="2.106.9"><a-v>गोष्ठमध्ये स्थितामार्तामचरन्तीं नवं तृणम्।</a-v><a-v>गोवृषेण परित्यक्तां गवां पत्नीमिवोत्सुकाम्॥ ९</a-v></p>
<p id="2.106.10"><a-v>प्रभाकरालैः सुस्निग्धैः प्रज्वलद्भिरिवोत्तमैः।</a-v><a-v>वियुक्तां मणिभिर्जात्यैर्नवां मुक्तावलीमिव॥ १०</a-v></p>
<p id="2.106.11"><a-v>सहसा चलितां स्थानान्महीं पुण्यक्षयाद्गताम्।</a-v><a-v>संहृतद्युतिविस्तारां तारामिव दिवश्च्युताम्॥ ११</a-v></p>
<p id="2.106.12"><a-v>पुष्पनद्धां वसन्तान्ते मत्तभ्रमरशालिनीम्।</a-v><a-v>द्रुतदावाग्निविप्लुष्टां क्लान्तां वनलतामिव॥ १२</a-v></p>
<p id="2.106.13"><a-v>संमूढनिगमां सर्वां संक्षिप्तविपणापणाम्।</a-v><a-v>प्रच्छन्नशशिनक्षत्रां द्यामिवाम्बुधरैर्वृताम्॥ १३</a-v></p>
<p id="2.106.14"><a-v>क्षीणपानोत्तमैर्भिन्नैः शरावैरभिसंवृताम्।</a-v><a-v>हतशौण्डामिवाकाशे पानभूमिमसंस्कृताम्॥ १४</a-v></p>
<p id="2.106.15"><a-v>वृक्णभूमितलां निम्नां वृक्णपात्रैः समावृताम्।</a-v><a-v>उपयुक्तोदकां भग्नां प्रपां निपतितामिव॥ १५</a-v></p>
<p id="2.106.16"><a-v>विपुलां विततां चैव युक्तपाशां तरस्विनाम्।</a-v><a-v>भूमौ बाणैर्विनिष्कृत्तां पतितां ज्यामिवायुधात्॥ १६</a-v></p>
<p id="2.106.17"><a-v>सहसा युद्धशौण्डेन हयारोहेण वाहिताम्।</a-v><a-v>निक्षिप्तभाण्डामुत्सृष्टां किशोरीमिव दुर्बलाम्॥ १७</a-v></p>
<p id="2.106.18"><a-v>प्रावृषि प्रविगाढायां प्रविष्टस्याभ्र मण्डलम्।</a-v><a-v>प्रच्छन्नां नीलजीमूतैर्भास्करस्य प्रभामिव॥ १८</a-v></p>
<p id="2.106.19"><a-v>भरतस्तु रथस्थः सञ्श्रीमान्दशरथात्मजः।</a-v><a-v>वाहयन्तं रथश्रेष्ठं सारथिं वाक्यमब्रवीत्॥ १९</a-v></p>
<p id="2.106.20"><a-v>किं नु खल्वद्य गम्भीरो मूर्छितो न निशम्यते।</a-v><a-v>यथापुरमयोध्यायां गीतवादित्रनिःस्वनः॥ २०</a-v></p>
<p id="2.106.21"><a-v>वारुणीमदगन्धाश्च माल्यगन्धश्च मूर्छितः।</a-v><a-v>धूपितागरुगन्धश्च न प्रवाति समन्ततः॥ २१</a-v></p>
<p id="2.106.22"><a-v>यानप्रवरघोषश्च स्निग्धश्च हयनिःस्वनः।</a-v><a-v>प्रमत्तगजनादश्च महांश्च रथनिःस्वनः।</a-v><a-v>नेदानीं श्रूयते पुर्यामस्यां रामे विवासिते॥ २२</a-v></p>
<p id="2.106.23"><a-v>तरुणैश्चारु वेषैश्च नरैरुन्नतगामिभिः।</a-v><a-v>संपतद्भिरयोध्यायां न विभान्ति महापथाः॥ २३</a-v></p>
<p id="2.106.24"><a-v>एवं बहुविधं जल्पन्विवेश वसतिं पितुः।</a-v><a-v>तेन हीनां नरेन्द्रेण सिंहहीनां गुहामिव॥ २४</a-v></p>
<p><a-v>इति श्रीरामायणे अयोध्याकाण्डे षडधिकशततमः सर्गः ॥ १०६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
