<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/074.sxml"><a-title>वाल्मीकिरामायणम् अयोध्याकाण्डम् ७४ सर्गः</a-title><a-meta>
<p>Unique Words: 165</p>
</a-meta><hr><a-sec><p id="2.74.1"><a-v>अथ भूमिप्रदेशज्ञाः सूत्रकर्मविशारदाः।</a-v><a-v>स्वकर्माभिरताः शूराः खनका यन्त्रकास्तथा॥ १</a-v></p>
<p id="2.74.2"><a-v>कर्मान्तिकाः स्थपतयः पुरुषा यन्त्रकोविदाः।</a-v><a-v>तथा वर्धकयश्चैव मार्गिणो वृक्षतक्षकाः॥ २</a-v></p>
<p id="2.74.3"><a-v>कूपकाराः सुधाकारा वंशकर्मकृतस्तथा।</a-v><a-v>समर्था ये च द्रष्टारः पुरतस्ते प्रतस्थिरे॥ ३</a-v></p>
<p id="2.74.4"><a-v>स तु हर्षात्तमुद्देशं जनौघो विपुलः प्रयान्।</a-v><a-v>अशोभत महावेगः सागरस्येव पर्वणि॥ ४</a-v></p>
<p id="2.74.5"><a-v>ते स्ववारं समास्थाय वर्त्मकर्माणि कोविदाः।</a-v><a-v>करणैर्विविधोपेतैः पुरस्तात्संप्रतस्थिरे॥ ५</a-v></p>
<p id="2.74.6"><a-v>लतावल्लीश्च गुल्मांश्च स्थाणूनश्मन एव च।</a-v><a-v>जनास्ते चक्रिरे मार्गं छिन्दन्तो विविधान्द्रुमान्॥ ६</a-v></p>
<p id="2.74.7"><a-v>अवृक्षेषु च देशेषु केचिद्वृक्षानरोपयन्।</a-v><a-v>केचित्कुठारैष्टङ्कैश्च दात्रैश्छिन्दन्क्वचित्क्वचित्॥ ७</a-v></p>
<p id="2.74.8"><a-v>अपरे वीरणस्तम्बान्बलिनो बलवत्तराः।</a-v><a-v>विधमन्ति स्म दुर्गाणि स्थलानि च ततस्ततः॥ ८</a-v></p>
<p id="2.74.9"><a-v>अपरेऽपूरयन्कूपान्पांसुभिः श्वभ्रमायतम्।</a-v><a-v>निम्नभागांस्तथा केचित्समांश्चक्रुः समन्ततः॥ ९</a-v></p>
<p id="2.74.10"><a-v>बबन्धुर्बन्धनीयांश्च क्षोद्यान्संचुक्षुदुस्तदा।</a-v><a-v>बिभिदुर्भेदनीयांश्च तांस्तान्देशान्नरास्तदा॥ १०</a-v></p>
<p id="2.74.11"><a-v>अचिरेणैव कालेन परिवाहान्बहूदकान्।</a-v><a-v>चक्रुर्बहुविधाकारान्सागरप्रतिमान्बहून्।</a-v><a-v>उदपानान्बहुविधान्वेदिका परिमण्डितान्॥ ११</a-v></p>
<p id="2.74.12"><a-v>ससुधाकुट्टिमतलः प्रपुष्पितमहीरुहः।</a-v><a-v>मत्तोद्घुष्टद्विजगणः पताकाभिरलंकृतः॥ १२</a-v></p>
<p id="2.74.13"><a-v>चन्दनोदकसंसिक्तो नानाकुसुमभूषितः।</a-v><a-v>बह्वशोभत सेनायाः पन्थाः स्वर्गपथोपमः॥ १३</a-v></p>
<p id="2.74.14"><a-v>आज्ञाप्याथ यथाज्ञप्ति युक्तास्तेऽधिकृता नराः।</a-v><a-v>रमणीयेषु देशेषु बहुस्वादुफलेषु च॥ १४</a-v></p>
<p id="2.74.15"><a-v>यो निवेशस्त्वभिप्रेतो भरतस्य महात्मनः।</a-v><a-v>भूयस्तं शोभयामासुर्भूषाभिर्भूषणोपमम्॥ १५</a-v></p>
<p id="2.74.16"><a-v>नक्षत्रेषु प्रशस्तेषु मुहूर्तेषु च तद्विदः।</a-v><a-v>निवेशं स्थापयामासुर्भरतस्य महात्मनः॥ १६</a-v></p>
<p id="2.74.17"><a-v>बहुपांसुचयाश्चापि परिखापरिवारिताः।</a-v><a-v>तत्रेन्द्रकीलप्रतिमाः प्रतोलीवरशोभिताः॥ १७</a-v></p>
<p id="2.74.18"><a-v>प्रासादमालासंयुक्ताः सौधप्राकारसंवृताः।</a-v><a-v>पताका शोभिताः सर्वे सुनिर्मितमहापथाः॥ १८</a-v></p>
<p id="2.74.19"><a-v>विसर्पद्भिरिवाकाशे विटङ्काग्रविमानकैः।</a-v><a-v>समुच्छ्रितैर्निवेशास्ते बभुः शक्रपुरोपमाः॥ १९</a-v></p>
<p id="2.74.20"><a-v>जाह्नवीं तु समासाद्य विविधद्रुम काननाम्।</a-v><a-v>शीतलामलपानीयां महामीनसमाकुलाम्॥ २०</a-v></p>
<p id="2.74.21"><a-v>सचन्द्रतारागणमण्डितं यथा</a-v><a-v>नभःक्षपायाममलं विराजते।</a-v><a-v>नरेन्द्रमार्गः स तथा व्यराजत</a-v><a-v>क्रमेण रम्यः शुभशिल्पिनिर्मितः॥ २१</a-v></p>
<p><a-v>इति श्रीरामायणे अयोध्याकाण्डे चतुस्सप्ततितमः सर्गः ॥ ७४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
