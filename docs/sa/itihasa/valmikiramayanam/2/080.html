<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/080.sxml"><a-title>वाल्मीकिरामायणम् अयोध्याकाण्डम् ८० सर्गः</a-title><a-meta>
<p>Unique Words: 229</p>
</a-meta><hr><a-sec><p id="2.80.1"><a-v>आचचक्षेऽथ सद्भावं लक्ष्मणस्य महात्मनः।</a-v><a-v>भरतायाप्रमेयाय गुहो गहनगोचरः॥ १</a-v></p>
<p id="2.80.2"><a-v>तं जाग्रतं गुणैर्युक्तं वरचापेषुधारिणम्।</a-v><a-v>भ्रातृ गुप्त्यर्थमत्यन्तमहं लक्ष्मणमब्रवम्॥ २</a-v></p>
<p id="2.80.3"><a-v>इयं तात सुखा शय्या त्वदर्थमुपकल्पिता।</a-v><a-v>प्रत्याश्वसिहि शेष्वास्यां सुखं राघवनन्दन॥ ३</a-v></p>
<p id="2.80.4"><a-v>उचितोऽयं जनः सर्वे दुःखानां त्वं सुखोचितः।</a-v><a-v>धर्मात्मंस्तस्य गुप्त्यर्थं जागरिष्यामहे वयम्॥ ४</a-v></p>
<p id="2.80.5"><a-v>न हि रामात्प्रियतरो ममास्ति भुवि कश्चन।</a-v><a-v>मोत्सुको भूर्ब्रवीम्येतदप्यसत्यं तवाग्रतः॥ ५</a-v></p>
<p id="2.80.6"><a-v>अस्य प्रसादादाशंसे लोकेऽस्मिन्सुमहद्यशः।</a-v><a-v>धर्मावाप्तिं च विपुलामर्थावाप्तिं च केवलाम्॥ ६</a-v></p>
<p id="2.80.7"><a-v>सोऽहं प्रियसखं रामं शयानं सह सीतया।</a-v><a-v>रक्षिष्यामि धनुष्पाणिः सर्वैः स्वैर्ज्ञातिभिः सह॥ ७</a-v></p>
<p id="2.80.8"><a-v>न हि मेऽविदितं किंचिद्वनेऽस्मिंश्चरतः सदा।</a-v><a-v>चतुरङ्गं ह्यपि बलं प्रसहेम वयं युधि॥ ८</a-v></p>
<p id="2.80.9"><a-v>एवमस्माभिरुक्तेन लक्ष्मणेन महात्मना।</a-v><a-v>अनुनीता वयं सर्वे धर्ममेवानुपश्यता॥ ९</a-v></p>
<p id="2.80.10"><a-v>कथं दाशरथौ भूमौ शयाने सह सीतया।</a-v><a-v>शक्या निद्रामया लब्धुं जीवितं वा सुखानि वा॥ १०</a-v></p>
<p id="2.80.11"><a-v>यो न देवासुरैः सर्वैः शक्यः प्रसहितुं युधि।</a-v><a-v>तं पश्य गुह संविष्टं तृणेषु सह सीतया॥ ११</a-v></p>
<p id="2.80.12"><a-v>महता तपसा लब्धो विविधैश्च परिश्रमैः।</a-v><a-v>एको दशरथस्यैष पुत्रः सदृशलक्षणः॥ १२</a-v></p>
<p id="2.80.13"><a-v>अस्मिन्प्रव्राजिते राजा न चिरं वर्तयिष्यति।</a-v><a-v>विधवा मेदिनी नूनं क्षिप्रमेव भविष्यति॥ १३</a-v></p>
<p id="2.80.14"><a-v>विनद्य सुमहानादं श्रमेणोपरताः स्त्रियः।</a-v><a-v>निर्घोषोपरतं नूनमद्य राजनिवेशनम्॥ १४</a-v></p>
<p id="2.80.15"><a-v>कौसल्या चैव राजा च तथैव जननी मम।</a-v><a-v>नाशंसे यदि ते सर्वे जीवेयुः शर्वरीमिमाम्॥ १५</a-v></p>
<p id="2.80.16"><a-v>जीवेदपि हि मे माता शत्रुघ्नस्यान्ववेक्षया।</a-v><a-v>दुःखिता या तु कौसल्या वीरसूर्विनशिष्यति॥ १६</a-v></p>
<p id="2.80.17"><a-v>अतिक्रान्तमतिक्रान्तमनवाप्य मनोरथम्।</a-v><a-v>राज्ये राममनिक्षिप्य पिता मे विनशिष्यति॥ १७</a-v></p>
<p id="2.80.18"><a-v>सिद्धार्थाः पितरं वृत्तं तस्मिन्काले ह्युपस्थिते।</a-v><a-v>प्रेतकार्येषु सर्वेषु संस्करिष्यन्ति भूमिपम्॥ १८</a-v></p>
<p id="2.80.19"><a-v>रम्यचत्वरसंस्थानां सुविभक्तमहापथाम्।</a-v><a-v>हर्म्यप्रासादसंपन्नां सर्वरत्नविभूषिताम्॥ १९</a-v></p>
<p id="2.80.20"><a-v>गजाश्वरथसंबाधां तूर्यनादविनादिताम्।</a-v><a-v>सर्वकल्याणसंपूर्णां हृष्टपुष्टजनाकुलाम्॥ २०</a-v></p>
<p id="2.80.21"><a-v>आरामोद्यानसंपूर्णां समाजोत्सवशालिनीम्।</a-v><a-v>सुखिता विचरिष्यन्ति राजधानीं पितुर्मम॥ २१</a-v></p>
<p id="2.80.22"><a-v>अपि सत्यप्रतिज्ञेन सार्धं कुशलिना वयम्।</a-v><a-v>निवृत्ते समये ह्यस्मिन्सुखिताः प्रविशेमहि॥ २२</a-v></p>
<p id="2.80.23"><a-v>परिदेवयमानस्य तस्यैवं सुमहात्मनः।</a-v><a-v>तिष्ठतो राजपुत्रस्य शर्वरी सात्यवर्तत॥ २३</a-v></p>
<p id="2.80.24"><a-v>प्रभाते विमले सूर्ये कारयित्वा जटा उभौ।</a-v><a-v>अस्मिन्भागीरथीतीरे सुखं संतारितौ मया॥ २४</a-v></p>
<p id="2.80.25"><a-v>जटाधरौ तौ द्रुमचीरवाससौ</a-v><a-v>महाबलौ कुञ्जरयूथपोपमौ।</a-v><a-v>वरेषुचापासिधरौ परंतपौ</a-v><a-v>व्यवेक्षमाणौ सह सीतया गतौ॥ २५</a-v></p>
<p><a-v>इति श्रीरामायणे अयोध्याकाण्डे अशीतितमः सर्गः ॥ ८०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
