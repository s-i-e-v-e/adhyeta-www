<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/099.sxml"><a-title>वाल्मीकिरामायणम् अयोध्याकाण्डम् ९९ सर्गः</a-title><a-meta>
<p>Unique Words: 198</p>
</a-meta><hr><a-sec><p id="2.99.1"><a-v>पुनरेवं ब्रुवाणं तु भरतं लक्ष्मणाग्रजः।</a-v><a-v>प्रत्युवच ततः श्रीमाञ्ज्ञातिमध्येऽतिसत्कृतः॥ १</a-v></p>
<p id="2.99.2"><a-v>उपपन्नमिदं वाक्यं यत्त्वमेवमभाषथाः।</a-v><a-v>जातः पुत्रो दशरथात्कैकेय्यां राजसत्तमात्॥ २</a-v></p>
<p id="2.99.3"><a-v>पुरा भ्रातः पिता नः स मातरं ते समुद्वहन्।</a-v><a-v>मातामहे समाश्रौषीद्राज्यशुल्कमनुत्तमम्॥ ३</a-v></p>
<p id="2.99.4"><a-v>देवासुरे च संग्रामे जनन्यै तव पार्थिवः।</a-v><a-v>संप्रहृष्टो ददौ राजा वरमाराधितः प्रभुः॥ ४</a-v></p>
<p id="2.99.5"><a-v>ततः सा संप्रतिश्राव्य तव माता यशस्विनी।</a-v><a-v>अयाचत नरश्रेष्ठं द्वौ वरौ वरवर्णिनी॥ ५</a-v></p>
<p id="2.99.6"><a-v>तव राज्यं नरव्याघ्र मम प्रव्राजनं तथा।</a-v><a-v>तच्च राजा तथा तस्यै नियुक्तः प्रददौ वरम्॥ ६</a-v></p>
<p id="2.99.7"><a-v>तेन पित्राहमप्यत्र नियुक्तः पुरुषर्षभ।</a-v><a-v>चतुर्दश वने वासं वर्षाणि वरदानिकम्॥ ७</a-v></p>
<p id="2.99.8"><a-v>सोऽहं वनमिदं प्राप्तो निर्जनं लक्ष्मणान्वितः।</a-v><a-v>शीतया चाप्रतिद्वन्द्वः सत्यवादे स्थितः पितुः॥ ८</a-v></p>
<p id="2.99.9"><a-v>भवानपि तथेत्येव पितरं सत्यवादिनम्।</a-v><a-v>कर्तुमर्हति राजेन्द्रं क्षिप्रमेवाभिषेचनात्॥ ९</a-v></p>
<p id="2.99.10"><a-v>ऋणान्मोचय राजानं मत्कृते भरत प्रभुम्।</a-v><a-v>पितरं त्राहि धर्मज्ञ मातरं चाभिनन्दय॥ १०</a-v></p>
<p id="2.99.11"><a-v>श्रूयते हि पुरा तात श्रुतिर्गीता यशस्विनी।</a-v><a-v>गयेन यजमानेन गयेष्वेव पितॄन्प्रति॥ ११</a-v></p>
<p id="2.99.12"><a-v>पुं नाम्ना नरकाद्यस्मात्पितरं त्रायते सुतः।</a-v><a-v>तस्मात्पुत्र इति प्रोक्तः पितॄन्यत्पाति वा सुतः॥ १२</a-v></p>
<p id="2.99.13"><a-v>एष्टव्या बहवः पुत्रा गुणवन्तो बहुश्रुताः।</a-v><a-v>तेषां वै समवेतानामपि कश्चिद्गयां व्रजेत्॥ १३</a-v></p>
<p id="2.99.14"><a-v>एवं राजर्षयः सर्वे प्रतीता राजनन्दन।</a-v><a-v>तस्मात्त्राहि नरश्रेष्ठ पितरं नरकात्प्रभो॥ १४</a-v></p>
<p id="2.99.15"><a-v>अयोध्यां गच्छ भरत प्रकृतीरनुरञ्जय।</a-v><a-v>शत्रुघ्न सहितो वीर सह सर्वैर्द्विजातिभिः॥ १५</a-v></p>
<p id="2.99.16"><a-v>प्रवेक्ष्ये दण्डकारण्यमहमप्यविलम्बयन्।</a-v><a-v>आभ्यां तु सहितो राजन्वैदेह्या लक्ष्मणेन च॥ १६</a-v></p>
<p id="2.99.17"><a-v>त्वं राजा भव भरत स्वयं नराणां वन्यानामहमपि राजराण्मृगाणाम्।</a-v><a-v>गच्छ त्वं पुरवरमद्य संप्रहृष्टः संहृष्टस्त्वहमपि दण्डकान्प्रवेक्ष्ये॥ १७</a-v></p>
<p id="2.99.18"><a-v>छायां ते दिनकरभाः प्रबाधमानं वर्षत्रं भरत करोतु मूर्ध्नि शीताम्।</a-v><a-v>एतेषामहमपि काननद्रुमाणां छायां तामतिशयिनीं सुखं श्रयिष्ये॥ १८</a-v></p>
<p id="2.99.19"><a-v>शत्रुघ्नः कुशलमतिस्तु ते सहायः सौमित्रिर्मम विदितः प्रधानमित्रम्।</a-v><a-v>चत्वारस्तनयवरा वयं नरेन्द्रं सत्यस्थं भरत चराम मा विषादम्॥ १९</a-v></p>
<p><a-v>इति श्रीरामायणे अयोध्याकाण्डे नवनवतितमः सर्गः ॥ ९९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
