<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/026.sxml"><a-title>वाल्मीकिरामायणम् अयोध्याकाण्डम् २६ सर्गः</a-title><a-meta>
<p>Unique Words: 206</p>
</a-meta><hr><a-sec><p id="2.26.1"><a-v>एतत्तु वचनं श्रुत्वा सीता रामस्य दुःखिता।</a-v><a-v>प्रसक्ताश्रुमुखी मन्दमिदं वचनमब्रवीत्॥ १</a-v></p>
<p id="2.26.2"><a-v>ये त्वया कीर्तिता दोषा वने वस्तव्यतां प्रति।</a-v><a-v>गुणानित्येव तान्विद्धि तव स्नेहपुरस्कृतान्॥ २</a-v></p>
<p id="2.26.3"><a-v>त्वया च सह गन्तव्यं मया गुरुजनाज्ञया।</a-v><a-v>त्वद्वियोगेन मे राम त्यक्तव्यमिह जीवितम्॥ ३</a-v></p>
<p id="2.26.4"><a-v>न च मां त्वत्समीपस्थमपि शक्नोति राघव।</a-v><a-v>सुराणामीश्वरः शक्रः प्रधर्षयितुमोजसा॥ ४</a-v></p>
<p id="2.26.5"><a-v>पतिहीना तु या नारी न सा शक्ष्यति जीवितुम्।</a-v><a-v>काममेवंविधं राम त्वया मम विदर्शितम्॥ ५</a-v></p>
<p id="2.26.6"><a-v>अथ चापि महाप्राज्ञ ब्राह्मणानां मया श्रुतम्।</a-v><a-v>पुरा पितृगृहे सत्यं वस्तव्यं किल मे वने॥ ६</a-v></p>
<p id="2.26.7"><a-v>लक्षणिभ्यो द्विजातिभ्यः श्रुत्वाहं वचनं गृहे।</a-v><a-v>वनवासकृतोत्साहा नित्यमेव महाबल॥ ७</a-v></p>
<p id="2.26.8"><a-v>आदेशो वनवासस्य प्राप्तव्यः स मया किल।</a-v><a-v>सा त्वया सह तत्राहं यास्यामि प्रिय नान्यथा॥ ८</a-v></p>
<p id="2.26.9"><a-v>कृतादेशा भविष्यामि गमिष्यामि सह त्वया।</a-v><a-v>कालश्चायं समुत्पन्नः सत्यवाग्भवतु द्विजः॥ ९</a-v></p>
<p id="2.26.10"><a-v>वनवासे हि जानामि दुःखानि बहुधा किल।</a-v><a-v>प्राप्यन्ते नियतं वीर पुरुषैरकृतात्मभिः॥ १०</a-v></p>
<p id="2.26.11"><a-v>कन्यया च पितुर्गेहे वनवासः श्रुतो मया।</a-v><a-v>भिक्षिण्याः साधुवृत्ताया मम मातुरिहाग्रतः॥ ११</a-v></p>
<p id="2.26.12"><a-v>प्रसादितश्च वै पूर्वं त्वं वै बहुविधं प्रभो।</a-v><a-v>गमनं वनवासस्य काङ्क्षितं हि सह त्वया॥ १२</a-v></p>
<p id="2.26.13"><a-v>कृतक्षणाहं भद्रं ते गमनं प्रति राघव।</a-v><a-v>वनवासस्य शूरस्य चर्या हि मम रोचते॥ १३</a-v></p>
<p id="2.26.14"><a-v>शुद्धात्मन्प्रेमभावाद्धि भविष्यामि विकल्मषा।</a-v><a-v>भर्तारमनुगच्छन्ती भर्ता हि मम दैवतम्॥ १४</a-v></p>
<p id="2.26.15"><a-v>प्रेत्यभावेऽपि कल्याणः संगमो मे सह त्वया।</a-v><a-v>श्रुतिर्हि श्रूयते पुण्या ब्राह्मणानां यशस्विनाम्॥ १५</a-v></p>
<p id="2.26.16"><a-v>इह लोके च पितृभिर्या स्त्री यस्य महामते।</a-v><a-v>अद्भिर्दत्ता स्वधर्मेण प्रेत्यभावेऽपि तस्य सा॥ १६</a-v></p>
<p id="2.26.17"><a-v>एवमस्मात्स्वकां नारीं सुवृत्तां हि पतिव्रताम्।</a-v><a-v>नाभिरोचयसे नेतुं त्वं मां केनेह हेतुना॥ १७</a-v></p>
<p id="2.26.18"><a-v>भक्तां पतिव्रतां दीनां मां समां सुखदुःखयोः।</a-v><a-v>नेतुमर्हसि काकुत्स्थ समानसुखदुःखिनीम्॥ १८</a-v></p>
<p id="2.26.19"><a-v>यदि मां दुःखितामेवं वनं नेतुं न चेच्छसि।</a-v><a-v>विषमग्निं जलं वाहमास्थास्ये मृत्युकारणात्॥ १९</a-v></p>
<p id="2.26.20"><a-v>एवं बहुविधं तं सा याचते गमनं प्रति।</a-v><a-v>नानुमेने महाबाहुस्तां नेतुं विजनं वनम्॥ २०</a-v></p>
<p id="2.26.21"><a-v>एवमुक्ता तु सा चिन्तां मैथिली समुपागता।</a-v><a-v>स्नापयन्तीव गामुष्णैरश्रुभिर्नयनच्युतैः॥ २१</a-v></p>
<p id="2.26.22"><a-v>चिन्तयन्तीं तथा तां तु निवर्तयितुमात्मवान्।</a-v><a-v>क्रोधाविष्टां तु वैदेहीं काकुत्स्थो बह्वसान्त्वयत्॥ २२</a-v></p>
<p><a-v>इति श्रीरामायणे अयोध्याकाण्डे षड्विंशतितमः सर्गः ॥ २६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
