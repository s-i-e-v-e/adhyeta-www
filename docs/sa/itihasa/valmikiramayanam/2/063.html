<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/063.sxml"><a-title>वाल्मीकिरामायणम् अयोध्याकाण्डम् ६३ सर्गः</a-title><a-meta>
<p>Unique Words: 186</p>
</a-meta><hr><a-sec><p id="2.63.1"><a-v>यामेव रात्रिं ते दूताः प्रविशन्ति स्म तां पुरीम्।</a-v><a-v>भरतेनापि तां रात्रिं स्वप्नो दृष्टोऽयमप्रियः॥ १</a-v></p>
<p id="2.63.2"><a-v>व्युष्टामेव तु तां रात्रिं दृष्ट्वा तं स्वप्नमप्रियम्।</a-v><a-v>पुत्रो राजाधिराजस्य सुभृशं पर्यतप्यत॥ २</a-v></p>
<p id="2.63.3"><a-v>तप्यमानं समाज्ञाय वयस्याः प्रियवादिनः।</a-v><a-v>आयासं हि विनेष्यन्तः सभायां चक्रिरे कथाः॥ ३</a-v></p>
<p id="2.63.4"><a-v>वादयन्ति तथा शान्तिं लासयन्त्यपि चापरे।</a-v><a-v>नाटकान्यपरे प्राहुर्हास्यानि विविधानि च॥ ४</a-v></p>
<p id="2.63.5"><a-v>स तैर्महात्मा भरतः सखिभिः प्रिय वादिभिः।</a-v><a-v>गोष्ठीहास्यानि कुर्वद्भिर्न प्राहृष्यत राघवः॥ ५</a-v></p>
<p id="2.63.6"><a-v>तमब्रवीत्प्रियसखो भरतं सखिभिर्वृतम्।</a-v><a-v>सुहृद्भिः पर्युपासीनः किं सखे नानुमोदसे॥ ६</a-v></p>
<p id="2.63.7"><a-v>एवं ब्रुवाणं सुहृदं भरतः प्रत्युवाच ह।</a-v><a-v>शृणु त्वं यन्निमित्तंमे दैन्यमेतदुपागतम्॥ ७</a-v></p>
<p id="2.63.8"><a-v>स्वप्ने पितरमद्राक्षं मलिनं मुक्तमूर्धजम्।</a-v><a-v>पतन्तमद्रिशिखरात्कलुषे गोमये ह्रदे॥ ८</a-v></p>
<p id="2.63.9"><a-v>प्लवमानश्च मे दृष्टः स तस्मिन्गोमयह्रदे।</a-v><a-v>पिबन्नञ्जलिना तैलं हसन्निव मुहुर्मुहुः॥ ९</a-v></p>
<p id="2.63.10"><a-v>ततस्तिलोदनं भुक्त्वा पुनः पुनरधःशिराः।</a-v><a-v>तैलेनाभ्यक्तसर्वाङ्गस्तैलमेवावगाहत॥ १०</a-v></p>
<p id="2.63.11"><a-v>स्वप्नेऽपि सागरं शुष्कं चन्द्रं च पतितं भुवि।</a-v><a-v>सहसा चापि संशन्तं ज्वलितं जातवेदसम्॥ ११</a-v></p>
<p id="2.63.12"><a-v>अवदीर्णां च पृथिवीं शुष्कांश्च विविधान्द्रुमान्।</a-v><a-v>अहं पश्यामि विध्वस्तान्सधूमांश्चैव पार्वतान्॥ १२</a-v></p>
<p id="2.63.13"><a-v>पीठे कार्ष्णायसे चैनं निषण्णं कृष्णवाससम्।</a-v><a-v>प्रहसन्ति स्म राजानं प्रमदाः कृष्णपिङ्गलाः॥ १३</a-v></p>
<p id="2.63.14"><a-v>त्वरमाणश्च धर्मात्मा रक्तमाल्यानुलेपनः।</a-v><a-v>रथेन खरयुक्तेन प्रयातो दक्षिणामुखः॥ १४</a-v></p>
<p id="2.63.15"><a-v>एवमेतन्मया दृष्टमिमां रात्रिं भयावहाम्।</a-v><a-v>अहं रामोऽथ वा राजा लक्ष्मणो वा मरिष्यति॥ १५</a-v></p>
<p id="2.63.16"><a-v>नरो यानेन यः स्वप्ने खरयुक्तेन याति हि।</a-v><a-v>अचिरात्तस्य धूमाग्रं चितायां संप्रदृश्यते।</a-v><a-v>एतन्निमित्तं दीनोऽहं तन्न वः प्रतिपूजये॥ १६</a-v></p>
<p id="2.63.17"><a-v>शुष्यतीव च मे कण्ठो न स्वस्थमिव मे मनः।</a-v><a-v>जुगुप्सन्निव चात्मानं न च पश्यामि कारणम्॥ १७</a-v></p>
<p id="2.63.18"><a-v>इमां हि दुःस्वप्नगतिं निशाम्य ता</a-v><a-v>मनेकरूपामवितर्कितां पुरा।</a-v><a-v>भयं महत्तद्धृदयान्न याति मे</a-v><a-v>विचिन्त्य राजानमचिन्त्यदर्शनम्॥ १८</a-v></p>
<p><a-v>इति श्रीरामायणे अयोध्याकाण्डे त्रिषष्टितमः सर्गः ॥ ६३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
