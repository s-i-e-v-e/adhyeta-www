<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/002.sxml"><a-title>वाल्मीकिरामायणम् अयोध्याकाण्डम् २ सर्गः</a-title><a-meta>
<p>Unique Words: 307</p>
</a-meta><hr><a-sec><p id="2.2.1"><a-v>ततः परिषदं सर्वामामन्त्र्य वसुधाधिपः।</a-v><a-v>हितमुद्धर्षणं चेदमुवाचाप्रतिमं वचः॥ १</a-v></p>
<p id="2.2.2"><a-v>दुन्दुभिस्वनकल्पेन गम्भीरेणानुनादिना।</a-v><a-v>स्वरेण महता राजा जीग्मूत इव नादयन्॥ २</a-v></p>
<p id="2.2.3"><a-v>सोऽहमिक्ष्वाकुभिः पूर्वैर्नरेन्द्रैः परिपालितम्।</a-v><a-v>श्रेयसा योक्तुकामोऽस्मि सुखार्हमखिलं जगत्॥ ३</a-v></p>
<p id="2.2.4"><a-v>मयाप्याचरितं पूर्वैः पन्थानमनुगच्छता।</a-v><a-v>प्रजा नित्यमतन्द्रेण यथाशक्त्यभिरक्षता॥ ४</a-v></p>
<p id="2.2.5"><a-v>इदं शरीरं कृत्स्नस्य लोकस्य चरता हितम्।</a-v><a-v>पाण्डुरस्यातपत्रस्यच्छायायां जरितं मया॥ ५</a-v></p>
<p id="2.2.6"><a-v>प्राप्य वर्षसहस्राणि बहून्यायूंषि जीवितः।</a-v><a-v>जीर्णस्यास्य शरीरस्य विश्रान्तिमभिरोचये॥ ६</a-v></p>
<p id="2.2.7"><a-v>राजप्रभावजुष्टां हि दुर्वहामजितेन्द्रियैः।</a-v><a-v>परिश्रान्तोऽस्मि लोकस्य गुर्वीं धर्मधुरं वहन्॥ ७</a-v></p>
<p id="2.2.8"><a-v>सोऽहं विश्रममिच्छामि पुत्रं कृत्वा प्रजाहिते।</a-v><a-v>संनिकृष्टानिमान्सर्वाननुमान्य द्विजर्षभान्॥ ८</a-v></p>
<p id="2.2.9"><a-v>अनुजातो हि मे सर्वैर्गुणैर्ज्येष्ठो ममात्मजः।</a-v><a-v>पुरंदरसमो वीर्ये रामः परपुरंजयः॥ ९</a-v></p>
<p id="2.2.10"><a-v>तं चन्द्रमिव पुष्येण युक्तं धर्मभृतां वरम्।</a-v><a-v>यौवराज्येन योक्तास्मि प्रीतः पुरुषपुंगवम्॥ १०</a-v></p>
<p id="2.2.11"><a-v>अनुरूपः स वो नाथो लक्ष्मीवाँल्लक्ष्मणाग्रजः।</a-v><a-v>त्रैलोक्यमपि नाथेन येन स्यान्नाथवत्तरम्॥ ११</a-v></p>
<p id="2.2.12"><a-v>अनेन श्रेयसा सद्यः संयोज्याहमिमां महीम्।</a-v><a-v>गतक्लेशो भविष्यामि सुते तस्मिन्निवेश्य वै॥ १२</a-v></p>
<p id="2.2.13"><a-v>इति ब्रुवन्तं मुदिताः प्रत्यनन्दन्नृपा नृपम्।</a-v><a-v>वृष्टिमन्तं महामेघं नर्दन्तमिव बर्हिणः॥ १३</a-v></p>
<p id="2.2.14"><a-v>तस्य धर्मार्थविदुषो भावमाज्ञाय सर्वशः।</a-v><a-v>ऊचुश्च मनसा ज्ञात्वा वृद्धं दशरथं नृपम्॥ १४</a-v></p>
<p id="2.2.15"><a-v>अनेकवर्षसाहस्रो वृद्धस्त्वमसि पार्थिव।</a-v><a-v>स रामं युवराजानमभिषिञ्चस्व पार्थिवम्॥ १५</a-v></p>
<p id="2.2.16"><a-v>इति तद्वचनं श्रुत्वा राजा तेषां मनःप्रियम्।</a-v><a-v>अजानन्निव जिज्ञासुरिदं वचनमब्रवीत्॥ १६</a-v></p>
<p id="2.2.17"><a-v>कथं नु मयि धर्मेण पृथिवीमनुशासति।</a-v><a-v>भवन्तो द्रष्टुमिच्छन्ति युवराजं ममात्मजम्॥ १७</a-v></p>
<p id="2.2.18"><a-v>ते तमूचुर्महात्मानं पौरजानपदैः सह।</a-v><a-v>बहवो नृप कल्याणा गुणाः पुत्रस्य सन्ति ते॥ १८</a-v></p>
<p id="2.2.19"><a-v>दिव्यैर्गुणैः शक्रसमो रामः सत्यपराक्रमः।</a-v><a-v>इक्ष्वाकुभ्यो हि सर्वेभ्योऽप्यतिरक्तो विशाम्पते॥ १९</a-v></p>
<p id="2.2.20"><a-v>रामः सत्पुरुषो लोके सत्यधर्मपरायणः।</a-v><a-v>धर्मज्ञः सत्यसंधश्च शीलवाननसूयकः॥ २०</a-v></p>
<p id="2.2.21"><a-v>क्षान्तः सान्त्वयिता श्लक्ष्णः कृतज्ञो विजितेन्द्रियः।</a-v><a-v>मृदुश्च स्थिरचित्तश्च सदा भव्योऽनसूयकः॥ २१</a-v></p>
<p id="2.2.22"><a-v>प्रियवादी च भूतानां सत्यवादी च राघवः।</a-v><a-v>बहुश्रुतानां वृद्धानां ब्राह्मणानामुपासिता॥ २२</a-v></p>
<p id="2.2.23"><a-v>तेनास्येहातुला कीर्तिर्यशस्तेजश्च वर्धते।</a-v><a-v>देवासुरमनुष्याणां सर्वास्त्रेषु विशारदः॥ २३</a-v></p>
<p id="2.2.24"><a-v>यदा व्रजति संग्रामं ग्रामार्थे नगरस्य वा।</a-v><a-v>गत्वा सौमित्रिसहितो नाविजित्य निवर्तते॥ २४</a-v></p>
<p id="2.2.25"><a-v>संग्रामात्पुनरागम्य कुञ्जरेण रथेन वा।</a-v><a-v>पौरान्स्वजनवन्नित्यं कुशलं परिपृच्छति॥ २५</a-v></p>
<p id="2.2.26"><a-v>पुत्रेष्वग्निषु दारेषु प्रेष्यशिष्यगणेषु च।</a-v><a-v>निखिलेनानुपूर्व्या च पिता पुत्रानिवौरसान्॥ २६</a-v></p>
<p id="2.2.27"><a-v>शुश्रूषन्ते च वः शिष्याः कच्चित्कर्मसु दंशिताः।</a-v><a-v>इति नः पुरुषव्याघ्रः सदा रामोऽभिभाषते॥ २७</a-v></p>
<p id="2.2.28"><a-v>व्यसनेषु मनुष्याणां भृशं भवति दुःखितः।</a-v><a-v>उत्सवेषु च सर्वेषु पितेव परितुष्यति॥ २८</a-v></p>
<p id="2.2.29"><a-v>सत्यवादी महेष्वासो वृद्धसेवी जितेन्द्रियः।</a-v><a-v>वत्सः श्रेयसि जातस्ते दिष्ट्यासौ तव राघवः।</a-v><a-v>दिष्ट्या पुत्रगुणैर्युक्तो मारीच इव कश्यपः॥ २९</a-v></p>
<p id="2.2.30"><a-v>बलमारोग्यमायुश्च रामस्य विदितात्मनः।</a-v><a-v>आशंसते जनः सर्वो राष्ट्रे पुरवरे तथा॥ ३०</a-v></p>
<p id="2.2.31"><a-v>अभ्यन्तरश्च बाह्यश्च पौरजानपदो जनः।</a-v><a-v>स्त्रियो वृद्धास्तरुण्यश्च सायंप्रातः समाहिताः॥ ३१</a-v></p>
<p id="2.2.32"><a-v>सर्वान्देवान्नमस्यन्ति रामस्यार्थे यशस्विनः।</a-v><a-v>तेषामायाचितं देव त्वत्प्रसादात्समृध्यताम्॥ ३२</a-v></p>
<p id="2.2.33"><a-v>राममिन्दीवरश्यामं सर्वशत्रुनिबर्हणम्।</a-v><a-v>पश्यामो यौवराज्यस्थं तव राजोत्तमात्मजम्॥ ३३</a-v></p>
<p id="2.2.34"><a-v>तं देवदेवोपममात्मजं ते</a-v><a-v>सर्वस्य लोकस्य हिते निविष्टम्।</a-v><a-v>हिताय नः क्षिप्रमुदारजुष्टं</a-v><a-v>मुदाभिषेक्तुं वरद त्वमर्हसि॥ ३४</a-v></p>
<p><a-v>इति श्रीरामायणे अयोध्याकाण्डे द्वितीयः सर्गः ॥ २</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
