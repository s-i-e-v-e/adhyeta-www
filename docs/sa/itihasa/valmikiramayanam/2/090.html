<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/090.sxml"><a-title>वाल्मीकिरामायणम् अयोध्याकाण्डम् ९० सर्गः</a-title><a-meta>
<p>Unique Words: 250</p>
</a-meta><hr><a-sec><p id="2.90.1"><a-v>तथा तत्रासतस्तस्य भरतस्योपयायिनः।</a-v><a-v>सैन्य रेणुश्च शब्दश्च प्रादुरास्तां नभः स्पृशौ॥ १</a-v></p>
<p id="2.90.2"><a-v>एतस्मिन्नन्तरे त्रस्ताः शब्देन महता ततः।</a-v><a-v>अर्दिता यूथपा मत्ताः सयूथा दुद्रुवुर्दिशः॥ २</a-v></p>
<p id="2.90.3"><a-v>स तं सैन्यसमुद्भूतं शब्दं शुश्रव राघवः।</a-v><a-v>तांश्च विप्रद्रुतान्सर्वान्यूथपानन्ववैक्षत॥ ३</a-v></p>
<p id="2.90.4"><a-v>तांश्च विद्रवतो दृष्ट्वा तं च श्रुत्वा स निःस्वनम्।</a-v><a-v>उवाच रामः सौमित्रिं लक्ष्मणं दीप्ततेजसम्॥ ४</a-v></p>
<p id="2.90.5"><a-v>हन्त लक्ष्मण पश्येह सुमित्रा सुप्रजास्त्वया।</a-v><a-v>भीमस्तनितगम्भीरस्तुमुलः श्रूयते स्वनः॥ ५</a-v></p>
<p id="2.90.6"><a-v>राजा वा राजमात्रो वा मृगयामटते वने।</a-v><a-v>अन्यद्वा श्वापदं किंचित्सौमित्रे ज्ञातुमर्हसि।</a-v><a-v>सर्वमेतद्यथातत्त्वमचिराज्ज्ञातुमर्हसि॥ ६</a-v></p>
<p id="2.90.7"><a-v>स लक्ष्मणः संत्वरितः सालमारुह्य पुष्पितम्।</a-v><a-v>प्रेक्षमाणो दिशः सर्वाः पूर्वां दिशमवैक्षत॥ ७</a-v></p>
<p id="2.90.8"><a-v>उदङ्मुखः प्रेक्षमाणो ददर्श महतीं चमूम्।</a-v><a-v>रथाश्वगजसंबाधां यत्तैर्युक्तां पदातिभिः॥ ८</a-v></p>
<p id="2.90.9"><a-v>तामश्वगजसंपूर्णां रथध्वजविभूषिताम्।</a-v><a-v>शशंस सेनां रामाय वचनं चेदमब्रवीत्॥ ९</a-v></p>
<p id="2.90.10"><a-v>अग्निं संशमयत्वार्यः सीता च भजतां गुहाम्।</a-v><a-v>सज्यं कुरुष्व चापं च शरांश्च कवचं तथा॥ १०</a-v></p>
<p id="2.90.11"><a-v>तं रामः पुरुषव्याघ्रो लक्ष्मणं प्रत्युवाच ह।</a-v><a-v>अङ्गावेक्षस्व सौमित्रे कस्यैतां मन्यसे चमूम्॥ ११</a-v></p>
<p id="2.90.12"><a-v>एवमुक्क्तस्तु रामेण लक्ष्माणो वाक्यमब्रवीत्।</a-v><a-v>दिधक्षन्निव तां सेनां रुषितः पावको यथा॥ १२</a-v></p>
<p id="2.90.13"><a-v>संपन्नं राज्यमिच्छंस्तु व्यक्तं प्राप्याभिषेचनम्।</a-v><a-v>आवां हन्तुं समभ्येति कैकेय्या भरतः सुतः॥ १३</a-v></p>
<p id="2.90.14"><a-v>एष वै सुमहाञ्श्रीमान्विटपी संप्रकाशते।</a-v><a-v>विराजत्युद्गतस्कन्धः कोविदार ध्वजो रथे॥ १४</a-v></p>
<p id="2.90.15"><a-v>भजन्त्येते यथाकाममश्वानारुह्य शीघ्रगान्।</a-v><a-v>एते भ्राजन्ति संहृष्टा गजानारुह्य सादिनः॥ १५</a-v></p>
<p id="2.90.16"><a-v>गृहीतधनुषौ चावां गिरिं वीर श्रयावहे।</a-v><a-v>अथ वेहैव तिष्ठावः संनद्धावुद्यतायुधौ।</a-v><a-v>अपि नौ वशमागच्छेत्कोविदारध्वजो रणे॥ १६</a-v></p>
<p id="2.90.17"><a-v>अपि द्रक्ष्यामि भरतं यत्कृते व्यसनं महत्।</a-v><a-v>त्वया राघव संप्राप्तं सीतया च मया तथा॥ १७</a-v></p>
<p id="2.90.18"><a-v>यन्निमित्तं भवान्राज्याच्च्युतो राघव शाश्वतीम्।</a-v><a-v>संप्राप्तोऽयमरिर्वीर भरतो वध्य एव मे॥ १८</a-v></p>
<p id="2.90.19"><a-v>भरतस्य वधे दोषं नाहं पश्यामि राघव।</a-v><a-v>पूर्वापकारिणां त्यागे न ह्यधर्मो विधीयते।</a-v><a-v>एतस्मिन्निहते कृत्स्नामनुशाधि वसुंधराम्॥ १९</a-v></p>
<p id="2.90.20"><a-v>अद्य पुत्रं हतं संख्ये कैकेयी राज्यकामुका।</a-v><a-v>मया पश्येत्सुदुःखार्ता हस्तिभग्नमिव द्रुमम्॥ २०</a-v></p>
<p id="2.90.21"><a-v>कैकेयीं च वधिष्यामि सानुबन्धां सबान्धवाम्।</a-v><a-v>कलुषेणाद्य महता मेदिनी परिमुच्यताम्॥ २१</a-v></p>
<p id="2.90.22"><a-v>अद्येमं संयतं क्रोधमसत्कारं च मानद।</a-v><a-v>मोक्ष्यामि शत्रुसैन्येषु कक्षेष्विव हुताशनम्॥ २२</a-v></p>
<p id="2.90.23"><a-v>अद्यैतच्चित्रकूटस्य काननं निशितैः शरैः।</a-v><a-v>भिन्दञ्शत्रुशरीराणि करिष्ये शोणितोक्षितम्॥ २३</a-v></p>
<p id="2.90.24"><a-v>शरैर्निर्भिन्नहृदयान्कुञ्जरांस्तुरगांस्तथा।</a-v><a-v>श्वापदाः परिकर्षन्तु नराश्च निहतान्मया॥ २४</a-v></p>
<p id="2.90.25"><a-v>शराणां धनुषश्चाहमनृणोऽस्मि महावने।</a-v><a-v>ससैन्यं भरतं हत्वा भविष्यामि न संशयः॥ २५</a-v></p>
<p><a-v>इति श्रीरामायणे अयोध्याकाण्डे नवतितमः सर्गः ॥ ९०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
