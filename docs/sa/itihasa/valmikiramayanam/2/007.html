<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/007.sxml"><a-title>वाल्मीकिरामायणम् अयोध्याकाण्डम् ७ सर्गः</a-title><a-meta>
<p>Unique Words: 291</p>
</a-meta><hr><a-sec><p id="2.7.1"><a-v>ज्ञातिदासी यतो जाता कैकेय्यास्तु सहोषिता।</a-v><a-v>प्रासादं चन्द्रसंकाशमारुरोह यदृच्छया॥ १</a-v></p>
<p id="2.7.2"><a-v>सिक्तराजपथां कृत्स्नां प्रकीर्णकमलोत्पलाम्।</a-v><a-v>अयोध्यां मन्थरा तस्मात्प्रासादादन्ववैक्षत॥ २</a-v></p>
<p id="2.7.3"><a-v>पताकाभिर्वरार्हाभिर्ध्वजैश्च समलंकृताम्।</a-v><a-v>सिक्तां चन्दनतोयैश्च शिरःस्नातजनैर्वृताम्॥ ३</a-v></p>
<p id="2.7.4"><a-v>अविदूरे स्थितां दृष्ट्वा धात्रीं पप्रच्छ मन्थरा।</a-v><a-v>उत्तमेनाभिसंयुक्ता हर्षेणार्थपरा सती॥ ४</a-v></p>
<p id="2.7.5"><a-v>राममाता धनं किं नु जनेभ्यः संप्रयच्छति।</a-v><a-v>अतिमात्रं प्रहर्षोऽयं किं जनस्य च शंस मे।</a-v><a-v>कारयिष्यति किं वापि संप्रहृष्टो महीपतिः॥ ५</a-v></p>
<p id="2.7.6"><a-v>विदीर्यमाणा हर्षेण धात्री परमया मुदा।</a-v><a-v>आचचक्षेऽथ कुब्जायै भूयसीं राघवे श्रियम्॥ ६</a-v></p>
<p id="2.7.7"><a-v>श्वः पुष्येण जितक्रोधं यौवराज्येन राघवम्।</a-v><a-v>राजा दशरथो राममभिषेचयितानघम्॥ ७</a-v></p>
<p id="2.7.8"><a-v>धात्र्यास्तु वचनं श्रुत्वा कुब्जा क्षिप्रममर्षिता।</a-v><a-v>कैलास शिखराकारात्प्रासादादवरोहत॥ ८</a-v></p>
<p id="2.7.9"><a-v>सा दह्यमाना कोपेन मन्थरा पापदर्शिनी।</a-v><a-v>शयानामेत्य कैकेयीमिदं वचनमब्रवीत्॥ ९</a-v></p>
<p id="2.7.10"><a-v>उत्तिष्ठ मूढे किं शेषे भयं त्वामभिवर्तते।</a-v><a-v>उपप्लुतमहौघेन किमात्मानं न बुध्यसे॥ १०</a-v></p>
<p id="2.7.11"><a-v>अनिष्टे सुभगाकारे सौभाग्येन विकत्थसे।</a-v><a-v>चलं हि तव सौभाग्यं नद्यः स्रोत इवोष्णगे॥ ११</a-v></p>
<p id="2.7.12"><a-v>एवमुक्ता तु कैकेयी रुष्टया परुषं वचः।</a-v><a-v>कुब्जया पापदर्शिन्या विषादमगमत्परम्॥ १२</a-v></p>
<p id="2.7.13"><a-v>कैकेयी त्वब्रवीत्कुब्जां कच्चित्क्षेमं न मन्थरे।</a-v><a-v>विषण्णवदनां हि त्वां लक्षये भृशदुःखिताम्॥ १३</a-v></p>
<p id="2.7.14"><a-v>मन्थरा तु वचः श्रुत्वा कैकेय्या मधुराक्षरम्।</a-v><a-v>उवाच क्रोधसंयुक्ता वाक्यं वाक्यविशारदा॥ १४</a-v></p>
<p id="2.7.15"><a-v>सा विषण्णतरा भूत्वा कुब्जा तस्या हितैषिणी।</a-v><a-v>विषादयन्ती प्रोवाच भेदयन्ती च राघवम्॥ १५</a-v></p>
<p id="2.7.16"><a-v>अक्षेमं सुमहद्देवि प्रवृत्तं त्वद्विनाशनम्।</a-v><a-v>रामं दशरथो राजा यौवराज्येऽभिषेक्ष्यति॥ १६</a-v></p>
<p id="2.7.17"><a-v>सास्म्यगाधे भये मग्ना दुःखशोकसमन्विता।</a-v><a-v>दह्यमानानलेनेव त्वद्धितार्थमिहागता॥ १७</a-v></p>
<p id="2.7.18"><a-v>तव दुःखेन कैकेयि मम दुःखं महद्भवेत्।</a-v><a-v>त्वद्वृद्धौ मम वृद्धिश्च भवेदत्र न संशयः॥ १८</a-v></p>
<p id="2.7.19"><a-v>नराधिपकुले जाता महिषी त्वं महीपतेः।</a-v><a-v>उग्रत्वं राजधर्माणां कथं देवि न बुध्यसे॥ १९</a-v></p>
<p id="2.7.20"><a-v>धर्मवादी शठो भर्ता श्लक्ष्णवादी च दारुणः।</a-v><a-v>शुद्धभावे न जानीषे तेनैवमतिसंधिता॥ २०</a-v></p>
<p id="2.7.21"><a-v>उपस्थितं प्रयुञ्जानस्त्वयि सान्त्वमनर्थकम्।</a-v><a-v>अर्थेनैवाद्य ते भर्ता कौसल्यां योजयिष्यति॥ २१</a-v></p>
<p id="2.7.22"><a-v>अपवाह्य स दुष्टात्मा भरतं तव बन्धुषु।</a-v><a-v>काल्यं स्थापयिता रामं राज्ये निहतकण्टके॥ २२</a-v></p>
<p id="2.7.23"><a-v>शत्रुः पतिप्रवादेन मात्रेव हितकाम्यया।</a-v><a-v>आशीविष इवाङ्केन बाले परिधृतस्त्वया॥ २३</a-v></p>
<p id="2.7.24"><a-v>यथा हि कुर्यात्सर्पो वा शत्रुर्वा प्रत्युपेक्षितः।</a-v><a-v>राज्ञा दशरथेनाद्य सपुत्रा त्वं तथा कृता॥ २४</a-v></p>
<p id="2.7.25"><a-v>पापेनानृतसान्त्वेन बाले नित्यं सुखोचिते।</a-v><a-v>रामं स्थापयता राज्ये सानुबन्धा हता ह्यसि॥ २५</a-v></p>
<p id="2.7.26"><a-v>सा प्राप्तकालं कैकेयि क्षिप्रं कुरु हितं तव।</a-v><a-v>त्रायस्व पुत्रमात्मानं मां च विस्मयदर्शने॥ २६</a-v></p>
<p id="2.7.27"><a-v>मन्थराया वचः श्रुत्वा शयनात्सा शुभानना।</a-v><a-v>एकमाभरणं तस्यै कुब्जायै प्रददौ शुभम्॥ २७</a-v></p>
<p id="2.7.28"><a-v>दत्त्वा त्वाभरणं तस्यै कुब्जायै प्रमदोत्तमा।</a-v><a-v>कैकेयी मन्थरां हृष्टा पुनरेवाब्रवीदिदम्॥ २८</a-v></p>
<p id="2.7.29"><a-v>इदं तु मन्थरे मह्यमाख्यासि परमं प्रियम्।</a-v><a-v>एतन्मे प्रियमाख्यातुः किं वा भूयः करोमि ते॥ २९</a-v></p>
<p id="2.7.30"><a-v>रामे वा भरते वाहं विशेषं नोपलक्षये।</a-v><a-v>तस्मात्तुष्टास्मि यद्राजा रामं राज्येऽभिषेक्ष्यति॥ ३०</a-v></p>
<p id="2.7.31"><a-v>न मे परं किंचिदितस्त्वया पुनः</a-v><a-v>प्रियं प्रियार्हे सुवचं वचो वरम्।</a-v><a-v>तथा ह्यवोचस्त्वमतः प्रियोत्तरं</a-v><a-v>वरं परं ते प्रददामि तं वृणु॥ ३१</a-v></p>
<p><a-v>इति श्रीरामायणे अयोध्याकाण्डे सप्तमः सर्गः ॥ ७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
