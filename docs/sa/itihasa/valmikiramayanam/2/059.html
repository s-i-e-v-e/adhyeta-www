<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/059.sxml"><a-title>वाल्मीकिरामायणम् अयोध्याकाण्डम् ५९ सर्गः</a-title><a-meta>
<p>Unique Words: 125</p>
</a-meta><hr><a-sec><p id="2.59.1"><a-v>अथ रात्र्यां व्यतीतायां प्रातरेवापरेऽहनि।</a-v><a-v>बन्दिनः पर्युपातिष्ठंस्तत्पार्थिवनिवेशनम्॥ १</a-v></p>
<p id="2.59.2"><a-v>ततः शुचिसमाचाराः पर्युपस्थान कोविदः।</a-v><a-v>स्त्रीवर्षवरभूयिष्ठा उपतस्थुर्यथापुरम्॥ २</a-v></p>
<p id="2.59.3"><a-v>हरिचन्दनसंपृक्तमुदकं काञ्चनैर्घटैः।</a-v><a-v>आनिन्युः स्नानशिक्षाज्ञा यथाकालं यथाविधि॥ ३</a-v></p>
<p id="2.59.4"><a-v>मङ्गलालम्भनीयानि प्राशनीयानुपस्करान्।</a-v><a-v>उपनिन्युस्तथाप्यन्याः कुमारी बहुलाः स्त्रियः॥ ४</a-v></p>
<p id="2.59.5"><a-v>अथ याः कोसलेन्द्रस्य शयनं प्रत्यनन्तराः।</a-v><a-v>ताः स्त्रियस्तु समागम्य भर्तारं प्रत्यबोधयन्॥ ५</a-v></p>
<p id="2.59.6"><a-v>ता वेपथुपरीताश्च राज्ञः प्राणेषु शङ्किताः।</a-v><a-v>प्रतिस्रोतस्तृणाग्राणां सदृशं संचकम्पिरे॥ ६</a-v></p>
<p id="2.59.7"><a-v>अथ संवेपमनानां स्त्रीणां दृष्ट्वा च पार्थिवम्।</a-v><a-v>यत्तदाशङ्कितं पापं तस्य जज्ञे विनिश्चयः॥ ७</a-v></p>
<p id="2.59.8"><a-v>ततः प्रचुक्रुशुर्दीनाः सस्वरं ता वराङ्गनाः।</a-v><a-v>करेणव इवारण्ये स्थानप्रच्युतयूथपाः॥ ८</a-v></p>
<p id="2.59.9"><a-v>तासामाक्रन्द शब्देन सहसोद्गतचेतने।</a-v><a-v>कौसल्या च सुमित्राच त्यक्तनिद्रे बभूवतुः॥ ९</a-v></p>
<p id="2.59.10"><a-v>कौसल्या च सुमित्रा च दृष्ट्वा स्पृष्ट्वा च पार्थिवम्।</a-v><a-v>हा नाथेति परिक्रुश्य पेततुर्धरणीतले॥ १०</a-v></p>
<p id="2.59.11"><a-v>सा कोसलेन्द्रदुहिता वेष्टमाना महीतले।</a-v><a-v>न बभ्राज रजोध्वस्ता तारेव गगनच्युता॥ ११</a-v></p>
<p id="2.59.12"><a-v>तत्समुत्त्रस्तसंभ्रान्तं पर्युत्सुकजनाकुलम्।</a-v><a-v>सर्वतस्तुमुलाक्रन्दं परितापार्तबान्धवम्॥ १२</a-v></p>
<p id="2.59.13"><a-v>सद्यो निपतितानन्दं दीनविक्लवदर्शनम्।</a-v><a-v>बभूव नरदेवस्य सद्म दिष्टान्तमीयुषः॥ १३</a-v></p>
<p id="2.59.14"><a-v>अतीतमाज्ञाय तु पार्थिवर्षभं</a-v><a-v>यशस्विनं संपरिवार्य पत्नयः।</a-v><a-v>भृशं रुदन्त्यः करुणं सुदुःखिताः</a-v><a-v>प्रगृह्य बाहू व्यलपन्ननाथवत्॥ १४</a-v></p>
<p><a-v>इति श्रीरामायणे अयोध्याकाण्डे एकोनषष्टितमः सर्गः ॥ ५९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
