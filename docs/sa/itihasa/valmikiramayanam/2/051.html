<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/051.sxml"><a-title>वाल्मीकिरामायणम् अयोध्याकाण्डम् ५१ सर्गः</a-title><a-meta>
<p>Unique Words: 290</p>
</a-meta><hr><a-sec><p id="2.51.1"><a-v>कथयित्वा सुदुःखार्तः सुमन्त्रेण चिरं सह।</a-v><a-v>रामे दक्षिण कूलस्थे जगाम स्वगृहं गुहः॥ १</a-v></p>
<p id="2.51.2"><a-v>अनुज्ञातः सुमन्त्रोऽथ योजयित्वा हयोत्तमान्।</a-v><a-v>अयोध्यामेव नगरीं प्रययौ गाढदुर्मनाः॥ २</a-v></p>
<p id="2.51.3"><a-v>स वनानि सुगन्धीनि सरितश्च सरांसि च।</a-v><a-v>पश्यन्नतिययौ शीघ्रं ग्रामाणि नगराणि च॥ ३</a-v></p>
<p id="2.51.4"><a-v>ततः सायाह्नसमये तृतीयेऽहनि सारथिः।</a-v><a-v>अयोध्यां समनुप्राप्य निरानन्दां ददर्श ह॥ ४</a-v></p>
<p id="2.51.5"><a-v>स शून्यामिव निःशब्दां दृष्ट्वा परमदुर्मनाः।</a-v><a-v>सुमन्त्रश्चिन्तयामास शोकवेगसमाहतः॥ ५</a-v></p>
<p id="2.51.6"><a-v>कच्चिन्न सगजा साश्वा सजना सजनाधिपा।</a-v><a-v>रामसंतापदुःखेन दग्धा शोकाग्निना पुरी।</a-v><a-v>इति चिन्तापरः सूतस्त्वरितः प्रविवेश ह॥ ६</a-v></p>
<p id="2.51.7"><a-v>सुमन्त्रमभियान्तं तं शतशोऽथ सहस्रशः।</a-v><a-v>क्व राम इति पृच्छन्तः सूतमभ्यद्रवन्नराः॥ ७</a-v></p>
<p id="2.51.8"><a-v>तेषां शशंस गङ्गायामहमापृच्छ्य राघवम्।</a-v><a-v>अनुज्ञातो निवृत्तोऽस्मि धार्मिकेण महात्मना॥ ८</a-v></p>
<p id="2.51.9"><a-v>ते तीर्णा इति विज्ञाय बाष्पपूर्णमुखा जनाः।</a-v><a-v>अहो धिगिति निःश्वस्य हा रामेति च चुक्रुशुः॥ ९</a-v></p>
<p id="2.51.10"><a-v>शुश्राव च वचस्तेषां वृन्दं वृन्दं च तिष्ठताम्।</a-v><a-v>हताः स्म खलु ये नेह पश्याम इति राघवम्॥ १०</a-v></p>
<p id="2.51.11"><a-v>दानयज्ञविवाहेषु समाजेषु महत्सु च।</a-v><a-v>न द्रक्ष्यामः पुनर्जातु धार्मिकं राममन्तरा॥ ११</a-v></p>
<p id="2.51.12"><a-v>किं समर्थं जनस्यास्य किं प्रियं किं सुखावहम्।</a-v><a-v>इति रामेण नगरं पितृवत्परिपालितम्॥ १२</a-v></p>
<p id="2.51.13"><a-v>वातायनगतानां च स्त्रीणामन्वन्तरापणम्।</a-v><a-v>रामशोकाभितप्तानां शुश्राव परिदेवनम्॥ १३</a-v></p>
<p id="2.51.14"><a-v>स राजमार्गमध्येन सुमन्त्रः पिहिताननः।</a-v><a-v>यत्र राजा दशरथस्तदेवोपययौ गृहम्॥ १४</a-v></p>
<p id="2.51.15"><a-v>सोऽवतीर्य रथाच्छीघ्रं राजवेश्म प्रविश्य च।</a-v><a-v>कक्ष्याः सप्ताभिचक्राम महाजनसमाकुलाः॥ १५</a-v></p>
<p id="2.51.16"><a-v>ततो दशरथस्त्रीणां प्रासादेभ्यस्ततस्ततः।</a-v><a-v>रामशोकाभितप्तानां मन्दं शुश्राव जल्पितम्॥ १६</a-v></p>
<p id="2.51.17"><a-v>सह रामेण निर्यातो विना राममिहागतः।</a-v><a-v>सूतः किं नाम कौसल्यां शोचन्तीं प्रतिवक्ष्यति॥ १७</a-v></p>
<p id="2.51.18"><a-v>यथा च मन्ये दुर्जीवमेवं न सुकरं ध्रुवम्।</a-v><a-v>आच्छिद्य पुत्रे निर्याते कौसल्या यत्र जीवति॥ १८</a-v></p>
<p id="2.51.19"><a-v>सत्य रूपं तु तद्वाक्यं राज्ञः स्त्रीणां निशामयन्।</a-v><a-v>प्रदीप्तमिव शोकेन विवेश सहसा गृहम्॥ १९</a-v></p>
<p id="2.51.20"><a-v>स प्रविश्याष्टमीं कक्ष्यां राजानं दीनमातुलम्।</a-v><a-v>पुत्रशोकपरिद्यूनमपश्यत्पाण्डरे गृहे॥ २०</a-v></p>
<p id="2.51.21"><a-v>अभिगम्य तमासीनं नरेन्द्रमभिवाद्य च।</a-v><a-v>सुमन्त्रो रामवचनं यथोक्तं प्रत्यवेदयत्॥ २१</a-v></p>
<p id="2.51.22"><a-v>स तूष्णीमेव तच्छ्रुत्वा राजा विभ्रान्त चेतनः।</a-v><a-v>मूर्छितो न्यपतद्भूमौ रामशोकाभिपीडितः॥ २२</a-v></p>
<p id="2.51.23"><a-v>ततोऽन्तःपुरमाविद्धं मूर्छिते पृथिवीपतौ।</a-v><a-v>उद्धृत्य बाहू चुक्रोश नृपतौ पतिते क्षितौ॥ २३</a-v></p>
<p id="2.51.24"><a-v>सुमित्रया तु सहिता कौसल्या पतितं पतिम्।</a-v><a-v>उत्थापयामास तदा वचनं चेदमब्रवीत्॥ २४</a-v></p>
<p id="2.51.25"><a-v>इमं तस्य महाभाग दूतं दुष्करकारिणः।</a-v><a-v>वनवासादनुप्राप्तं कस्मान्न प्रतिभाषसे॥ २५</a-v></p>
<p id="2.51.26"><a-v>अद्येममनयं कृत्वा व्यपत्रपसि राघव।</a-v><a-v>उत्तिष्ठ सुकृतं तेऽस्तु शोके न स्यात्सहायता॥ २६</a-v></p>
<p id="2.51.27"><a-v>देव यस्या भयाद्रामं नानुपृच्छसि सारथिम्।</a-v><a-v>नेह तिष्ठति कैकेयी विश्रब्धं प्रतिभाष्यताम्॥ २७</a-v></p>
<p id="2.51.28"><a-v>सा तथोक्त्वा महाराजं कौसल्या शोकलालसा।</a-v><a-v>धरण्यां निपपाताशु बाष्पविप्लुतभाषिणी॥ २८</a-v></p>
<p id="2.51.29"><a-v>एवं विलपतीं दृष्ट्वा कौसल्यां पतितां भुवि।</a-v><a-v>पतिं चावेक्ष्य ताः सर्वाः सस्वरं रुरुदुः स्त्रियः॥ २९</a-v></p>
<p id="2.51.30"><a-v>ततस्तमन्तःपुरनादमुत्थितं</a-v><a-v>समीक्ष्य वृद्धास्तरुणाश्च मानवाः।</a-v><a-v>स्त्रियश्च सर्वा रुरुदुः समन्ततः</a-v><a-v>पुरं तदासीत्पुनरेव संकुलम्॥ ३०</a-v></p>
<p><a-v>इति श्रीरामायणे अयोध्याकाण्डे एकपञ्चाशः सर्गः ॥ ५१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
