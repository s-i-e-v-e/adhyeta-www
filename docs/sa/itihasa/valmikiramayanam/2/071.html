<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/071.sxml"><a-title>वाल्मीकिरामायणम् अयोध्याकाण्डम् ७१ सर्गः</a-title><a-meta>
<p>Unique Words: 224</p>
</a-meta><hr><a-sec><p id="2.71.1"><a-v>ततो दशाहेऽतिगते कृतशौचो नृपात्मजः।</a-v><a-v>द्वादशेऽहनि संप्राप्ते श्राद्धकर्माण्यकारयत्॥ १</a-v></p>
<p id="2.71.2"><a-v>ब्राह्मणेभ्यो ददौ रत्नं धनमन्नं च पुष्कलम्।</a-v><a-v>बास्तिकं बहुशुक्लं च गाश्चापि शतशस्तथा॥ २</a-v></p>
<p id="2.71.3"><a-v>दासीदासं च यानं च वेश्मानि सुमहान्ति च।</a-v><a-v>ब्राह्मणेभ्यो ददौ पुत्रो राज्ञस्तस्यौर्ध्वदैहिकम्॥ ३</a-v></p>
<p id="2.71.4"><a-v>ततः प्रभातसमये दिवसेऽथ त्रयोदशे।</a-v><a-v>विललाप महाबाहुर्भरतः शोकमूर्छितः॥ ४</a-v></p>
<p id="2.71.5"><a-v>शब्दापिहितकण्ठश्च शोधनार्थमुपागतः।</a-v><a-v>चितामूले पितुर्वाक्यमिदमाह सुदुःखितः॥ ५</a-v></p>
<p id="2.71.6"><a-v>तात यस्मिन्निषृष्टोऽहं त्वया भ्रातरि राघवे।</a-v><a-v>तस्मिन्वनं प्रव्रजिते शून्ये त्यक्तोऽस्म्यहं त्वया॥ ६</a-v></p>
<p id="2.71.7"><a-v>यथागतिरनाथायाः पुत्रः प्रव्राजितो वनम्।</a-v><a-v>तामम्बां तात कौसल्यां त्यक्त्वा त्वं क्व गतो नृप॥ ७</a-v></p>
<p id="2.71.8"><a-v>दृष्ट्वा भस्मारुणं तच्च दग्धास्थिस्थानमण्डलम्।</a-v><a-v>पितुः शरीर निर्वाणं निष्टनन्विषसाद ह॥ ८</a-v></p>
<p id="2.71.9"><a-v>स तु दृष्ट्वा रुदन्दीनः पपात धरणीतले।</a-v><a-v>उत्थाप्यमानः शक्रस्य यन्त्र ध्वज इव च्युतः॥ ९</a-v></p>
<p id="2.71.10"><a-v>अभिपेतुस्ततः सर्वे तस्यामात्याः शुचिव्रतम्।</a-v><a-v>अन्तकाले निपतितं ययातिमृषयो यथा॥ १०</a-v></p>
<p id="2.71.11"><a-v>शत्रुघ्नश्चापि भरतं दृष्ट्वा शोकपरिप्लुतम्।</a-v><a-v>विसंज्ञो न्यपतद्भूमौ भूमिपालमनुस्मरन्॥ ११</a-v></p>
<p id="2.71.12"><a-v>उन्मत्त इव निश्चेता विललाप सुदुःखितः।</a-v><a-v>स्मृत्वा पितुर्गुणाङ्गानि तानि तानि तदा तदा॥ १२</a-v></p>
<p id="2.71.13"><a-v>मन्थरा प्रभवस्तीव्रः कैकेयीग्राहसंकुलः।</a-v><a-v>वरदानमयोऽक्षोभ्योऽमज्जयच्छोकसागरः॥ १३</a-v></p>
<p id="2.71.14"><a-v>सुकुमारं च बालं च सततं लालितं त्वया।</a-v><a-v>क्व तात भरतं हित्वा विलपन्तं गतो भवान्॥ १४</a-v></p>
<p id="2.71.15"><a-v>ननु भोज्येषु पानेषु वस्त्रेष्वाभरणेषु च।</a-v><a-v>प्रवारयसि नः सर्वांस्तन्नः कोऽद्य करिष्यति॥ १५</a-v></p>
<p id="2.71.16"><a-v>अवदारण काले तु पृथिवी नावदीर्यते।</a-v><a-v>विहीना या त्वया राज्ञा धर्मज्ञेन महात्मना॥ १६</a-v></p>
<p id="2.71.17"><a-v>पितरि स्वर्गमापन्ने रामे चारण्यमाश्रिते।</a-v><a-v>किं मे जीवित सामर्थ्यं प्रवेक्ष्यामि हुताशनम्॥ १७</a-v></p>
<p id="2.71.18"><a-v>हीनो भ्रात्रा च पित्रा च शून्यामिक्ष्वाकुपालिताम्।</a-v><a-v>अयोध्यां न प्रवेक्ष्यामि प्रवेक्ष्यामि तपोवनम्॥ १८</a-v></p>
<p id="2.71.19"><a-v>तयोर्विलपितं श्रुत्वा व्यसनं चान्ववेक्ष्य तत्।</a-v><a-v>भृशमार्ततरा भूयः सर्व एवानुगामिनः॥ १९</a-v></p>
<p id="2.71.20"><a-v>ततो विषण्णौ श्रान्तौ च शत्रुघ्नभरतावुभौ।</a-v><a-v>धरण्यां संव्यचेष्टेतां भग्नशृङ्गाविवर्षभौ॥ २०</a-v></p>
<p id="2.71.21"><a-v>ततः प्रकृतिमान्वैद्यः पितुरेषां पुरोहितः।</a-v><a-v>वसिष्ठो भरतं वाक्यमुत्थाप्य तमुवाच ह॥ २१</a-v></p>
<p id="2.71.22"><a-v>त्रीणि द्वन्द्वानि भूतेषु प्रवृत्तान्यविशेषतः।</a-v><a-v>तेषु चापरिहार्येषु नैवं भवितुमर्हति॥ २२</a-v></p>
<p id="2.71.23"><a-v>सुमन्त्रश्चापि शत्रुघ्नमुत्थाप्याभिप्रसाद्य च।</a-v><a-v>श्रावयामास तत्त्वज्ञः सर्वभूतभवाभवौ॥ २३</a-v></p>
<p id="2.71.24"><a-v>उत्थितौ तौ नरव्याघ्रौ प्रकाशेते यशस्विनौ।</a-v><a-v>वर्षातपपरिक्लिन्नौ पृथगिन्द्रध्वजाविव॥ २४</a-v></p>
<p id="2.71.25"><a-v>अश्रूणि परिमृद्नन्तौ रक्ताक्षौ दीनभाषिणौ।</a-v><a-v>अमात्यास्त्वरयन्ति स्म तनयौ चापराः क्रियाः॥ २५</a-v></p>
<p><a-v>इति श्रीरामायणे अयोध्याकाण्डे एकसप्ततितमः सर्गः ॥ ७१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
