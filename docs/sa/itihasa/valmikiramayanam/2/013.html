<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/013.sxml"><a-title>वाल्मीकिरामायणम् अयोध्याकाण्डम् १३ सर्गः</a-title><a-meta>
<p>Unique Words: 246</p>
</a-meta><hr><a-sec><p id="2.13.1"><a-v>ते तु तां रजनीमुष्य ब्राह्मणा वेदपारगाः।</a-v><a-v>उपतस्थुरुपस्थानं सहराजपुरोहिताः॥ १</a-v></p>
<p id="2.13.2"><a-v>अमात्या बलमुख्याश्च मुख्या ये निगमस्य च।</a-v><a-v>राघवस्याभिषेकार्थे प्रीयमाणास्तु संगताः॥ २</a-v></p>
<p id="2.13.3"><a-v>उदिते विमले सूर्ये पुष्ये चाभ्यागतेऽहनि।</a-v><a-v>अभिषेकाय रामस्य द्विजेन्द्रैरुपकल्पितम्॥ ३</a-v></p>
<p id="2.13.4"><a-v>काञ्चना जलकुम्भाश्च भद्रपीठं स्वलंकृतम्।</a-v><a-v>रामश्च सम्यगास्तीर्णो भास्वरा व्याघ्रचर्मणा॥ ४</a-v></p>
<p id="2.13.5"><a-v>गङ्गायमुनयोः पुण्यात्संगमादाहृतं जलम्।</a-v><a-v>याश्चान्याः सरितः पुण्या ह्रदाः कूपाः सरांसि च॥ ५</a-v></p>
<p id="2.13.6"><a-v>प्राग्वाहाश्चोर्ध्ववाहाश्च तिर्यग्वाहाः समाहिताः।</a-v><a-v>ताभ्यश्चैवाहृतं तोयं समुद्रेभ्यश्च सर्वशः॥ ६</a-v></p>
<p id="2.13.7"><a-v>क्षौद्रं दधि घृतं लाजा दर्भाः सुमनसः पयः।</a-v><a-v>सलाजाः क्षीरिभिश्छन्ना घटाः काञ्चनराजताः।</a-v><a-v>पद्मोत्पलयुता भान्ति पूर्णाः परमवारिणा॥ ७</a-v></p>
<p id="2.13.8"><a-v>चन्द्रांशुविकचप्रख्यं पाण्डुरं रत्नभूषितम्।</a-v><a-v>सज्जं तिष्ठति रामस्य वालव्यजनमुत्तमम्॥ ८</a-v></p>
<p id="2.13.9"><a-v>चन्द्रमण्डलसंकाशमातपत्रं च पाण्डुरम्।</a-v><a-v>सज्जं द्युतिकरं श्रीमदभिषेकपुरस्कृतम्॥ ९</a-v></p>
<p id="2.13.10"><a-v>पाण्डुरश्च वृषः सज्जः पाण्डुराश्वश्च सुस्थितः।</a-v><a-v>प्रस्रुतश्च गजः श्रीमानौपवाह्यः प्रतीक्षते॥ १०</a-v></p>
<p id="2.13.11"><a-v>अष्टौ कन्याश्च मङ्गल्याः सर्वाभरणभूषिताः।</a-v><a-v>वादित्राणि च सर्वाणि बन्दिनश्च तथापरे॥ ११</a-v></p>
<p id="2.13.12"><a-v>इक्ष्वाकूणां यथा राज्ये संभ्रियेताभिषेचनम्।</a-v><a-v>तथा जातीयामादाय राजपुत्राभिषेचनम्॥ १२</a-v></p>
<p id="2.13.13"><a-v>ते राजवचनात्तत्र समवेता महीपतिम्।</a-v><a-v>अपश्यन्तोऽब्रुवन्को नु राज्ञो नः प्रतिवेदयेत्॥ १३</a-v></p>
<p id="2.13.14"><a-v>न पश्यामश्च राजानमुदितश्च दिवाकरः।</a-v><a-v>यौवराज्याभिषेकश्च सज्जो रामस्य धीमतः॥ १४</a-v></p>
<p id="2.13.15"><a-v>इति तेषु ब्रुवाणेषु सार्वभौमान्महीपतीन्।</a-v><a-v>अब्रवीत्तानिदं सर्वान्सुमन्त्रो राजसत्कृतः॥ १५</a-v></p>
<p id="2.13.16"><a-v>अयं पृच्छामि वचनात्सुखमायुष्मतामहम्।</a-v><a-v>राज्ञः संप्रतिबुद्धस्य यच्चागमनकारणम्॥ १६</a-v></p>
<p id="2.13.17"><a-v>इत्युक्त्वान्तःपुरद्वारमाजगाम पुराणवित्।</a-v><a-v>आशीर्भिर्गुणयुक्ताभिरभितुष्टाव राघवम्॥ १७</a-v></p>
<p id="2.13.18"><a-v>गता भगवती रात्रिरहः शिवमुपस्थितम्।</a-v><a-v>बुध्यस्व नृपशार्दूल कुरु कार्यमनन्तरम्॥ १८</a-v></p>
<p id="2.13.19"><a-v>ब्राह्मणा बलमुख्याश्च नैगमाश्चागता नृप।</a-v><a-v>दर्शनं प्रतिकाङ्क्षन्ते प्रतिबुध्यस्व राघव॥ १९</a-v></p>
<p id="2.13.20"><a-v>स्तुवन्तं तं तदा सूतं सुमन्त्रं मन्त्रकोविदम्।</a-v><a-v>प्रतिबुध्य ततो राजा इदं वचनमब्रवीत्॥ २०</a-v></p>
<p id="2.13.21"><a-v>न चैव संप्रसुतोऽहमानयेदाशु राघवम्।</a-v><a-v>इति राजा दशरथः सूतं तत्रान्वशात्पुनः॥ २१</a-v></p>
<p id="2.13.22"><a-v>स राजवचनं श्रुत्वा शिरसा प्रतिपूज्य तम्।</a-v><a-v>निर्जगाम नृपावासान्मन्यमानः प्रियं महत्॥ २२</a-v></p>
<p id="2.13.23"><a-v>प्रपन्नो राजमार्गं च पताका ध्वजशोभितम्।</a-v><a-v>स सूतस्तत्र शुश्राव रामाधिकरणाः कथाः॥ २३</a-v></p>
<p id="2.13.24"><a-v>ततो ददर्श रुचिरं कैलाससदृशप्रभम्।</a-v><a-v>रामवेश्म सुमन्त्रस्तु शक्रवेश्मसमप्रभम्॥ २४</a-v></p>
<p id="2.13.25"><a-v>महाकपाटपिहितं वितर्दिशतशोभितम्।</a-v><a-v>काञ्चनप्रतिमैकाग्रं मणिविद्रुमतोरणम्॥ २५</a-v></p>
<p id="2.13.26"><a-v>शारदाभ्रघनप्रख्यं दीप्तं मेरुगुहोपमम्।</a-v><a-v>दामभिर्वरमाल्यानां सुमहद्भिरलंकृतम्॥ २६</a-v></p>
<p id="2.13.27"><a-v>स वाजियुक्तेन रथेन सारथि</a-v><a-v>र्नराकुलं राजकुलं विलोकयन्।</a-v><a-v>ततः समासाद्य महाधनं मह</a-v><a-v>त्प्रहृष्टरोमा स बभूव सारथिः॥ २७</a-v></p>
<p id="2.13.28"><a-v>तदद्रिकूटाचलमेघसंनिभं</a-v><a-v>महाविमानोत्तमवेश्मसंघवत्।</a-v><a-v>अवार्यमाणः प्रविवेश सारथिः</a-v><a-v>प्रभूतरत्नं मकरो यथार्णवम्॥ २८</a-v></p>
<p><a-v>इति श्रीरामायणे अयोध्याकाण्डे त्रयोदशः सर्गः ॥ १३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
