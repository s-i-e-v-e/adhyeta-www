<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/089.sxml"><a-title>वाल्मीकिरामायणम् अयोध्याकाण्डम् ८९ सर्गः</a-title><a-meta>
<p>Unique Words: 169</p>
</a-meta><hr><a-sec><p id="2.89.1"><a-v>अथ शैलाद्विनिष्क्रम्य मैथिलीं कोसलेश्वरः।</a-v><a-v>अदर्शयच्छुभजलां रम्यां मन्दाकिनीं नदीम्॥ १</a-v></p>
<p id="2.89.2"><a-v>अब्रवीच्च वरारोहां चारुचन्द्रनिभाननाम्।</a-v><a-v>विदेहराजस्य सुतां रामो राजीवलोचनः॥ २</a-v></p>
<p id="2.89.3"><a-v>विचित्रपुलिनां रम्यां हंससारससेविताम्।</a-v><a-v>कुसुमैरुपसंपन्नां पश्य मन्दाकिनीं नदीम्॥ ३</a-v></p>
<p id="2.89.4"><a-v>नानाविधैस्तीररुहैर्वृतां पुष्पफलद्रुमैः।</a-v><a-v>राजन्तीं राजराजस्य नलिनीमिव सर्वतः॥ ४</a-v></p>
<p id="2.89.5"><a-v>मृगयूथनिपीतानि कलुषाम्भांसि साम्प्रतम्।</a-v><a-v>तीर्थानि रमणीयानि रतिं संजनयन्ति मे॥ ५</a-v></p>
<p id="2.89.6"><a-v>जटाजिनधराः काले वल्कलोत्तरवाससः।</a-v><a-v>ऋषयस्त्ववगाहन्ते नदीं मन्दाकिनीं प्रिये॥ ६</a-v></p>
<p id="2.89.7"><a-v>आदित्यमुपतिष्ठन्ते नियमादूर्ध्वबाहवः।</a-v><a-v>एतेऽपरे विशालाक्षि मुनयः संशितव्रताः॥ ७</a-v></p>
<p id="2.89.8"><a-v>मारुतोद्धूत शिखरैः प्रनृत्त इव पर्वतः।</a-v><a-v>पादपैः पत्रपुष्पाणि सृजद्भिरभितो नदीम्॥ ८</a-v></p>
<p id="2.89.9"><a-v>कच्चिन्मणिनिकाशोदां कच्चित्पुलिनशालिनीम्।</a-v><a-v>कच्चित्सिद्धजनाकीर्णां पश्य मन्दाकिनीं नदीम्॥ ९</a-v></p>
<p id="2.89.10"><a-v>निर्धूतान्वायुना पश्य विततान्पुष्पसंचयान्।</a-v><a-v>पोप्लूयमानानपरान्पश्य त्वं जलमध्यगान्॥ १०</a-v></p>
<p id="2.89.11"><a-v>तांश्चातिवल्गु वचसो रथाङ्गाह्वयना द्विजाः।</a-v><a-v>अधिरोहन्ति कल्याणि निष्कूजन्तः शुभा गिरः॥ ११</a-v></p>
<p id="2.89.12"><a-v>दर्शनं चित्रकूटस्य मन्दाकिन्याश्च शोभने।</a-v><a-v>अधिकं पुरवासाच्च मन्ये च तव दर्शनात्॥ १२</a-v></p>
<p id="2.89.13"><a-v>विधूतकलुषैः सिद्धैस्तपोदमशमान्वितैः।</a-v><a-v>नित्यविक्षोभित जलां विहाहस्व मया सह॥ १३</a-v></p>
<p id="2.89.14"><a-v>सखीवच्च विगाहस्व सीते मन्दकिनीमिमाम्।</a-v><a-v>कमलान्यवमज्जन्ती पुष्कराणि च भामिनि॥ १४</a-v></p>
<p id="2.89.15"><a-v>त्वं पौरजनवद्व्यालानयोध्यामिव पर्वतम्।</a-v><a-v>मन्यस्व वनिते नित्यं सरयूवदिमां नदीम्॥ १५</a-v></p>
<p id="2.89.16"><a-v>लक्ष्मणश्चैव धर्मात्मा मन्निदेशे व्यवस्थितः।</a-v><a-v>त्वं चानुकूला वैदेहि प्रीतिं जनयथो मम॥ १६</a-v></p>
<p id="2.89.17"><a-v>उपस्पृशंस्त्रिषवणं मधुमूलफलाशनः।</a-v><a-v>नायोध्यायै न राज्याय स्पृहयेऽद्य त्वया सह॥ १७</a-v></p>
<p id="2.89.18"><a-v>इमां हि रम्यां गजयूथलोलितां निपीततोयां गजसिंहवानरैः।</a-v><a-v>सुपुष्पितैः पुष्पधरैरलंकृतां न सोऽस्ति यः स्यान्न गतक्रमः सुखी॥ १८</a-v></p>
<p id="2.89.19"><a-v>इतीव रामो बहुसंगतं वचः प्रिया सहायः सरितं प्रति ब्रुवन्।</a-v><a-v>चचार रम्यं नयनाञ्जनप्रभं स चित्रकूटं रघुवंशवर्धनः॥ १९</a-v></p>
<p><a-v>इति श्रीरामायणे अयोध्याकाण्डे एकोननवतितमः सर्गः ॥ ८९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
