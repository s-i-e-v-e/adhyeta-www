<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/069.sxml"><a-title>वाल्मीकिरामायणम् अयोध्याकाण्डम् ६९ सर्गः</a-title><a-meta>
<p>Unique Words: 293</p>
</a-meta><hr><a-sec><p id="2.69.1"><a-v>तथैव क्रोशतस्तस्य भरतस्य महात्मनः।</a-v><a-v>कौसल्या शब्दमाज्ञाय सुमित्रामिदमब्रवीत्॥ १</a-v></p>
<p id="2.69.2"><a-v>आगतः क्रूरकार्यायाः कैकेय्या भरतः सुतः।</a-v><a-v>तमहं द्रष्टुमिच्छामि भरतं दीर्घदर्शिनम्॥ २</a-v></p>
<p id="2.69.3"><a-v>एवमुक्त्वा सुमित्रां सा विवर्णा मलिनाम्बरा।</a-v><a-v>प्रतस्थे भरतो यत्र वेपमाना विचेतना॥ ३</a-v></p>
<p id="2.69.4"><a-v>स तु रामानुजश्चापि शत्रुघ्नसहितस्तदा।</a-v><a-v>प्रतस्थे भरतो यत्र कौसल्याया निवेशनम्॥ ४</a-v></p>
<p id="2.69.5"><a-v>ततः शत्रुघ्नभरतौ कौसल्यां प्रेक्ष्य दुःखितौ।</a-v><a-v>पर्यष्वजेतां दुःखार्तां पतितां नष्टचेतनाम्॥ ५</a-v></p>
<p id="2.69.6"><a-v>भरतं प्रत्युवाचेदं कौसल्या भृशदुःखिता।</a-v><a-v>इदं ते राज्यकामस्य राज्यं प्राप्तमकण्टकम्।</a-v><a-v>संप्राप्तं बत कैकेय्या शीघ्रं क्रूरेण कर्मणा॥ ६</a-v></p>
<p id="2.69.7"><a-v>प्रस्थाप्य चीरवसनं पुत्रं मे वनवासिनम्।</a-v><a-v>कैकेयी कं गुणं तत्र पश्यति क्रूरदर्शिनी॥ ७</a-v></p>
<p id="2.69.8"><a-v>क्षिप्रं मामपि कैकेयी प्रस्थापयितुमर्हति।</a-v><a-v>हिरण्यनाभो यत्रास्ते सुतो मे सुमहायशाः॥ ८</a-v></p>
<p id="2.69.9"><a-v>अथ वा स्वयमेवाहं सुमित्रानुचरा सुखम्।</a-v><a-v>अग्निहोत्रं पुरस्कृत्य प्रस्थास्ये यत्र राघवः॥ ९</a-v></p>
<p id="2.69.10"><a-v>कामं वा स्वयमेवाद्य तत्र मां नेतुमर्हसि।</a-v><a-v>यत्रासौ पुरुषव्याघ्रस्तप्यते मे तपः सुतः॥ १०</a-v></p>
<p id="2.69.11"><a-v>इदं हि तव विस्तीर्णं धनधान्यसमाचितम्।</a-v><a-v>हस्त्यश्वरथसंपूर्णं राज्यं निर्यातितं तया॥ ११</a-v></p>
<p id="2.69.12"><a-v>एवं विलपमानां तां भरतः प्राञ्जलिस्तदा।</a-v><a-v>कौसल्यां प्रत्युवाचेदं शोकैर्बहुभिरावृताम्॥ १२</a-v></p>
<p id="2.69.13"><a-v>आर्ये कस्मादजानन्तं गर्हसे मामकिल्बिषम्।</a-v><a-v>विपुलां च मम प्रीतिं स्थिरां जानासि राघवे॥ १३</a-v></p>
<p id="2.69.14"><a-v>कृता शास्त्रानुगा बुद्धिर्मा भूत्तस्य कदाचन।</a-v><a-v>सत्यसंधः सतां श्रेष्ठो यस्यार्योऽनुमते गतः॥ १४</a-v></p>
<p id="2.69.15"><a-v>प्रैष्यं पापीयसां यातु सूर्यं च प्रति मेहतु।</a-v><a-v>हन्तु पादेन गां सुप्तां यस्यार्योऽनुमते गतः॥ १५</a-v></p>
<p id="2.69.16"><a-v>कारयित्वा महत्कर्म भर्ता भृत्यमनर्थकम्।</a-v><a-v>अधर्मो योऽस्य सोऽस्यास्तु यस्यार्योऽनुमते गतः॥ १६</a-v></p>
<p id="2.69.17"><a-v>परिपालयमानस्य राज्ञो भूतानि पुत्रवत्।</a-v><a-v>ततस्तु द्रुह्यतां पापं यस्यार्योऽनुमते गतः॥ १७</a-v></p>
<p id="2.69.18"><a-v>बलिषड्भागमुद्धृत्य नृपस्यारक्षतः प्रजाः।</a-v><a-v>अधर्मो योऽस्य सोऽस्यास्तु यस्यार्योऽनुमते गतः॥ १८</a-v></p>
<p id="2.69.19"><a-v>संश्रुत्य च तपस्विभ्यः सत्रे वै यज्ञदक्षिणाम्।</a-v><a-v>तां विप्रलपतां पापं यस्यार्योऽनुमते गतः॥ १९</a-v></p>
<p id="2.69.20"><a-v>हस्त्यश्वरथसंबाधे युद्धे शस्त्रसमाकुले।</a-v><a-v>मा स्म कार्षीत्सतां धर्मं यस्यार्योऽनुमते गतः॥ २०</a-v></p>
<p id="2.69.21"><a-v>उपदिष्टं सुसूक्ष्मार्थं शास्त्रं यत्नेन धीमता।</a-v><a-v>स नाशयतु दुष्टात्मा यस्यार्योऽनुमते गतः॥ २१</a-v></p>
<p id="2.69.22"><a-v>पायसं कृसरं छागं वृथा सोऽश्नातु निर्घृणः।</a-v><a-v>गुरूंश्चाप्यवजानातु यस्यार्योऽनुमते गतः॥ २२</a-v></p>
<p id="2.69.23"><a-v>पुत्रैर्दारैश्च भृत्यैश्च स्वगृहे परिवारितः।</a-v><a-v>स एको मृष्टमश्नातु यस्यार्योऽनुमते गतः॥ २३</a-v></p>
<p id="2.69.24"><a-v>राजस्त्रीबालवृद्धानां वधे यत्पापमुच्यते।</a-v><a-v>भृत्यत्यागे च यत्पापं तत्पापं प्रतिपद्यताम्॥ २४</a-v></p>
<p id="2.69.25"><a-v>उभे संध्ये शयानस्य यत्पापं परिकल्प्यते।</a-v><a-v>तच्च पापं भवेत्तस्य यस्यार्योऽनुमते गतः॥ २५</a-v></p>
<p id="2.69.26"><a-v>यदग्निदायके पापं यत्पापं गुरुतल्पगे।</a-v><a-v>मित्रद्रोहे च यत्पापं तत्पापं प्रतिपद्यताम्॥ २६</a-v></p>
<p id="2.69.27"><a-v>देवतानां पितॄणां च माता पित्रोस्तथैव च।</a-v><a-v>मा स्म कार्षीत्स शुश्रूषां यस्यार्योऽनुमते गतः॥ २७</a-v></p>
<p id="2.69.28"><a-v>सतां लोकात्सतां कीर्त्याः सज्जुष्टात्कर्मणस्तथा।</a-v><a-v>भ्रश्यतु क्षिप्रमद्यैव यस्यार्योऽनुमते गतः॥ २८</a-v></p>
<p id="2.69.29"><a-v>विहीनां पतिपुत्राभ्यां कौसल्यां पार्थिवात्मजः।</a-v><a-v>एवमाश्वसयन्नेव दुःखार्तो निपपात ह॥ २९</a-v></p>
<p id="2.69.30"><a-v>तथा तु शपथैः कष्टैः शपमानमचेतनम्।</a-v><a-v>भरतं शोकसंतप्तं कौसल्या वाक्यमब्रवीत्॥ ३०</a-v></p>
<p id="2.69.31"><a-v>मम दुःखमिदं पुत्र भूयः समुपजायते।</a-v><a-v>शपथैः शपमानो हि प्राणानुपरुणत्सि मे॥ ३१</a-v></p>
<p id="2.69.32"><a-v>दिष्ट्या न चलितो धर्मादात्मा ते सहलक्ष्मणः।</a-v><a-v>वत्स सत्यप्रतिज्ञो मे सतां लोकानवाप्स्यसि॥ ३२</a-v></p>
<p id="2.69.33"><a-v>एवं विलपमानस्य दुःखार्तस्य महात्मनः।</a-v><a-v>मोहाच्च शोकसंरोधाद्बभूव लुलितं मनः॥ ३३</a-v></p>
<p id="2.69.34"><a-v>लालप्यमानस्य विचेतनस्य प्रनष्टबुद्धेः पतितस्य भूमौ।</a-v><a-v>मुहुर्मुहुर्निःश्वसतश्च दीर्घं सा तस्य शोकेन जगाम रात्रिः॥ ३४</a-v></p>
<p><a-v>इति श्रीरामायणे अयोध्याकाण्डे एकोनसप्ततितमः सर्गः ॥ ६९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
