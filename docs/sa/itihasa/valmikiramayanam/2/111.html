<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १११ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/111.sxml"><a-title>वाल्मीकिरामायणम् अयोध्याकाण्डम् १११ सर्गः</a-title><a-meta>
<p>Unique Words: 207</p>
</a-meta><hr><a-sec><p id="2.111.1"><a-v>अनसूया तु धर्मज्ञा श्रुत्वा तां महतीं कथाम्।</a-v><a-v>पर्यष्वजत बाहुभ्यां शिरस्याघ्राय मैथिलीम्॥ १</a-v></p>
<p id="2.111.2"><a-v>व्यक्ताक्षरपदं चित्रं भाषितं मधुरं त्वया।</a-v><a-v>यथा स्वयंवरं वृत्तं तत्सर्वं हि श्रुतं मया॥ २</a-v></p>
<p id="2.111.3"><a-v>रमेऽहं कथया ते तु दृढं मधुरभाषिणि।</a-v><a-v>रविरस्तं गतः श्रीमानुपोह्य रजनीं शिवाम्॥ ३</a-v></p>
<p id="2.111.4"><a-v>दिवसं प्रति कीर्णानामाहारार्थं पतत्रिणाम्।</a-v><a-v>संध्याकाले निलीनानां निद्रार्थं श्रूयते ध्वनिः॥ ४</a-v></p>
<p id="2.111.5"><a-v>एते चाप्यभिषेकार्द्रा मुनयः फलशोधनाः।</a-v><a-v>सहिता उपवर्तन्ते सलिलाप्लुतवल्कलाः॥ ५</a-v></p>
<p id="2.111.6"><a-v>ऋषीणामग्निहोत्रेषु हुतेषु विधिपुर्वकम्।</a-v><a-v>कपोताङ्गारुणो धूमो दृश्यते पवनोद्धतः॥ ६</a-v></p>
<p id="2.111.7"><a-v>अल्पपर्णा हि तरवो घनीभूताः समन्ततः।</a-v><a-v>विप्रकृष्टेऽपि ये देशे न प्रकाशन्ति वै दिशः॥ ७</a-v></p>
<p id="2.111.8"><a-v>रजनी रससत्त्वानि प्रचरन्ति समन्ततः।</a-v><a-v>तपोवनमृगा ह्येते वेदितीर्थेषु शेरते॥ ८</a-v></p>
<p id="2.111.9"><a-v>संप्रवृत्ता निशा सीते नक्षत्रसमलंकृता।</a-v><a-v>ज्योत्स्ना प्रावरणश्चन्द्रो दृश्यतेऽभ्युदितोऽम्बरे॥ ९</a-v></p>
<p id="2.111.10"><a-v>गम्यतामनुजानामि रामस्यानुचरी भव।</a-v><a-v>कथयन्त्या हि मधुरं त्वयाहं परितोषिता॥ १०</a-v></p>
<p id="2.111.11"><a-v>अलंकुरु च तावत्त्वं प्रत्यक्षं मम मैथिलि।</a-v><a-v>प्रीतिं जनय मे वत्स दिव्यालंकारशोभिनी॥ ११</a-v></p>
<p id="2.111.12"><a-v>सा तदा समलंकृत्य सीता सुरसुतोपमा।</a-v><a-v>प्रणम्य शिरसा तस्यै रामं त्वभिमुखी ययौ॥ १२</a-v></p>
<p id="2.111.13"><a-v>तथा तु भूषितां सीतां ददर्श वदतां वरः।</a-v><a-v>राघवः प्रीतिदानेन तपस्विन्या जहर्ष च॥ १३</a-v></p>
<p id="2.111.14"><a-v>न्यवेदयत्ततः सर्वं सीता रामाय मैथिली।</a-v><a-v>प्रीतिदानं तपस्विन्या वसनाभरणस्रजाम्॥ १४</a-v></p>
<p id="2.111.15"><a-v>प्रहृष्टस्त्वभवद्रामो लक्ष्मणश्च महारथः।</a-v><a-v>मैथिल्याः सत्क्रियां दृष्ट्वा मानुषेषु सुदुर्लभाम्॥ १५</a-v></p>
<p id="2.111.16"><a-v>ततस्तां सर्वरीं प्रीतः पुण्यां शशिनिभाननः।</a-v><a-v>अर्चितस्तापसैः सिद्धैरुवास रघुनन्दनः॥ १६</a-v></p>
<p id="2.111.17"><a-v>तस्यां रात्र्यां व्यतीतायामभिषिच्य हुताग्निकान्।</a-v><a-v>आपृच्छेतां नरव्याघ्रौ तापसान्वनगोचरान्॥ १७</a-v></p>
<p id="2.111.18"><a-v>तावूचुस्ते वनचरास्तापसा धर्मचारिणः।</a-v><a-v>वनस्य तस्य संचारं राक्षसैः समभिप्लुतम्॥ १८</a-v></p>
<p id="2.111.19"><a-v>एष पन्था महर्षीणां फलान्याहरतां वने।</a-v><a-v>अनेन तु वनं दुर्गं गन्तुं राघव ते क्षमम्॥ १९</a-v></p>
<p id="2.111.20"><a-v>इतीव तैः प्राञ्जलिभिस्तपस्विभि र्द्विजैः कृतस्वस्त्ययनः परंतपः।</a-v><a-v>वनं सभार्यः प्रविवेश राघवः सलक्ष्मणः सूर्य इवाभ्रमण्डलम्॥ २०</a-v></p>
<p><a-v>इति श्रीरामायणे अयोध्याकाण्डे एकादशाधिकशततमः सर्गः ॥ १११</a-v></p>
<p><a-v>॥ समाप्तं अयोध्याकाण्डम् ॥</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
