<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/054.sxml"><a-title>वाल्मीकिरामायणम् अयोध्याकाण्डम् ५४ सर्गः</a-title><a-meta>
<p>Unique Words: 200</p>
</a-meta><hr><a-sec><p id="2.54.1"><a-v>ततो भूतोपसृष्टेव वेपमाना पुनः पुनः।</a-v><a-v>धरण्यां गतसत्त्वेव कौसल्या सूतमब्रवीत्॥ १</a-v></p>
<p id="2.54.2"><a-v>नय मां यत्र काकुत्स्थः सीता यत्र च लक्ष्मणः।</a-v><a-v>तान्विना क्षणमप्यत्र जीवितुं नोत्सहे ह्यहम्॥ २</a-v></p>
<p id="2.54.3"><a-v>निवर्तय रथं शीघ्रं दण्डकान्नय मामपि।</a-v><a-v>अथ तान्नानुगच्छामि गमिष्यामि यमक्षयम्॥ ३</a-v></p>
<p id="2.54.4"><a-v>बाष्पवेगौपहतया स वाचा सज्जमानया।</a-v><a-v>इदमाश्वासयन्देवीं सूतः प्राञ्जलिरब्रवीत्॥ ४</a-v></p>
<p id="2.54.5"><a-v>त्यज शोकं च मोहं च संभ्रमं दुःखजं तथा।</a-v><a-v>व्यवधूय च संतापं वने वत्स्यति राघवः॥ ५</a-v></p>
<p id="2.54.6"><a-v>लक्ष्मणश्चापि रामस्य पादौ परिचरन्वने।</a-v><a-v>आराधयति धर्मज्ञः परलोकं जितेन्द्रियः॥ ६</a-v></p>
<p id="2.54.7"><a-v>विजनेऽपि वने सीता वासं प्राप्य गृहेष्विव।</a-v><a-v>विस्रम्भं लभतेऽभीता रामे संन्यस्तमानसा॥ ७</a-v></p>
<p id="2.54.8"><a-v>नास्या दैन्यं कृतं किंचित्सुसूक्ष्ममपि लक्षये।</a-v><a-v>उचितेव प्रवासानां वैदेही प्रतिभाति मा॥ ८</a-v></p>
<p id="2.54.9"><a-v>नगरोपवनं गत्वा यथा स्म रमते पुरा।</a-v><a-v>तथैव रमते सीता निर्जनेषु वनेष्वपि॥ ९</a-v></p>
<p id="2.54.10"><a-v>बालेव रमते सीता बालचन्द्रनिभानना।</a-v><a-v>रामा रामे ह्यदीनात्मा विजनेऽपि वने सती॥ १०</a-v></p>
<p id="2.54.11"><a-v>तद्गतं हृदयं ह्यस्यास्तदधीनं च जीवितम्।</a-v><a-v>अयोध्यापि भवेत्तस्या रामहीना तथा वनम्॥ ११</a-v></p>
<p id="2.54.12"><a-v>पथि पृच्छति वैदेही ग्रामांश्च नगराणि च।</a-v><a-v>गतिं दृष्ट्वा नदीनां च पादपान्विविधानपि॥ १२</a-v></p>
<p id="2.54.13"><a-v>अध्वना वातवेगेन संभ्रमेणातपेन च।</a-v><a-v>न हि गच्छति वैदेह्याश्चन्द्रांशुसदृशी प्रभा॥ १३</a-v></p>
<p id="2.54.14"><a-v>सदृशं शतपत्रस्य पूर्णचन्द्रोपमप्रभम्।</a-v><a-v>वदनं तद्वदान्याया वैदेह्या न विकम्पते॥ १४</a-v></p>
<p id="2.54.15"><a-v>अलक्तरसरक्ताभावलक्तरसवर्जितौ।</a-v><a-v>अद्यापि चरणौ तस्याः पद्मकोशसमप्रभौ॥ १५</a-v></p>
<p id="2.54.16"><a-v>नूपुरोद्घुष्टहेलेव खेलं गच्छति भामिनी।</a-v><a-v>इदानीमपि वैदेही तद्रागा न्यस्तभूषणा॥ १६</a-v></p>
<p id="2.54.17"><a-v>गजं वा वीक्ष्य सिंहं वा व्याघ्रं वा वनमाश्रिता।</a-v><a-v>नाहारयति संत्रासं बाहू रामस्य संश्रिता॥ १७</a-v></p>
<p id="2.54.18"><a-v>न शोच्यास्ते न चात्मा ते शोच्यो नापि जनाधिपः।</a-v><a-v>इदं हि चरितं लोके प्रतिष्ठास्यति शाश्वतम्॥ १८</a-v></p>
<p id="2.54.19"><a-v>विधूय शोकं परिहृष्टमानसा महर्षियाते पथि सुव्यवस्थिताः।</a-v><a-v>वने रता वन्यफलाशनाः पितुः शुभां प्रतिज्ञां परिपालयन्ति ते॥ १९</a-v></p>
<p id="2.54.20"><a-v>तथापि सूतेन सुयुक्तवादिना निवार्यमाणा सुतशोककर्शिता।</a-v><a-v>न चैव देवी विरराम कूजिता त्प्रियेति पुत्रेति च राघवेति च॥ २०</a-v></p>
<p><a-v>इति श्रीरामायणे अयोध्याकाण्डे चतुःपञ्चाशः सर्गः ॥ ५४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
