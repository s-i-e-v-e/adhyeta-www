<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/092.sxml"><a-title>वाल्मीकिरामायणम् अयोध्याकाण्डम् ९२ सर्गः</a-title><a-meta>
<p>Unique Words: 138</p>
</a-meta><hr><a-sec><p id="2.92.1"><a-v>निवेश्य सेनां तु विभुः पद्भ्यां पादवतां वरः।</a-v><a-v>अभिगन्तुं स काकुत्स्थमियेष गुरुवर्तकम्॥ १</a-v></p>
<p id="2.92.2"><a-v>निविष्ट मात्रे सैन्ये तु यथोद्देशं विनीतवत्।</a-v><a-v>भरतो भ्रातरं वाक्यं शत्रुघ्नमिदमब्रवीत्॥ २</a-v></p>
<p id="2.92.3"><a-v>क्षिप्रं वनमिदं सौम्य नरसंघैः समन्ततः।</a-v><a-v>लुब्धैश्च सहितैरेभिस्त्वमन्वेषितुमर्हसि॥ ३</a-v></p>
<p id="2.92.4"><a-v>यावन्न रामं द्रक्ष्यामि लक्ष्मणं वा महाबलम्।</a-v><a-v>वैदेहीं वा महाभागां न मे शान्तिर्भविष्यति॥ ४</a-v></p>
<p id="2.92.5"><a-v>यावन्न चन्द्रसंकाशं द्रक्ष्यामि शुभमाननम्।</a-v><a-v>भ्रातुः पद्मपलाशाक्षं न मे शान्तिर्भविष्यति॥ ५</a-v></p>
<p id="2.92.6"><a-v>यावन्न चरणौ भ्रातुः पार्थिव व्यञ्जनान्वितौ।</a-v><a-v>शिरसा धारयिष्यामि न मे शान्तिर्भविष्यति॥ ६</a-v></p>
<p id="2.92.7"><a-v>यावन्न राज्ये राज्यार्हः पितृपैतामहे स्थितः।</a-v><a-v>अभिषेकजलक्लिन्नो न मे शान्तिर्भविष्यति॥ ७</a-v></p>
<p id="2.92.8"><a-v>कृतकृत्या महाभागा वैदेही जनकात्मजा।</a-v><a-v>भर्तारं सागरान्तायाः पृथिव्या यानुगच्छति॥ ८</a-v></p>
<p id="2.92.9"><a-v>सुभगश्चित्रकूटोऽसौ गिरिराजोपमो गिरिः।</a-v><a-v>यस्मिन्वसति काकुत्स्थः कुबेर इवनन्दने॥ ९</a-v></p>
<p id="2.92.10"><a-v>कृतकार्यमिदं दुर्गं वनं व्यालनिषेवितम्।</a-v><a-v>यदध्यास्ते महातेजा रामः शस्त्रभृतां वरः॥ १०</a-v></p>
<p id="2.92.11"><a-v>एवमुक्त्वा महातेजा भरतः पुरुषर्षभः।</a-v><a-v>पद्भ्यामेव महातेजाः प्रविवेश महद्वनम्॥ ११</a-v></p>
<p id="2.92.12"><a-v>स तानि द्रुमजालानि जातानि गिरिसानुषु।</a-v><a-v>पुष्पिताग्राणि मध्येन जगाम वदतां वरः॥ १२</a-v></p>
<p id="2.92.13"><a-v>स गिरेश्चित्रकूटस्य सालमासाद्य पुष्पितम्।</a-v><a-v>रामाश्रमगतस्याग्नेर्ददर्श ध्वजमुच्छ्रितम्॥ १३</a-v></p>
<p id="2.92.14"><a-v>तं दृष्ट्वा भरतः श्रीमान्मुमोद सहबान्धवः।</a-v><a-v>अत्र राम इति ज्ञात्वा गतः पारमिवाम्भसः॥ १४</a-v></p>
<p id="2.92.15"><a-v>स चित्रकूटे तु गिरौ निशाम्य</a-v><a-v>रामाश्रमं पुण्यजनोपपन्नम्।</a-v><a-v>गुहेन सार्धं त्वरितो जगाम</a-v><a-v>पुनर्निवेश्यैव चमूं महात्मा॥ १५</a-v></p>
<p><a-v>इति श्रीरामायणे अयोध्याकाण्डे द्विनवतितमः सर्गः ॥ ९२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
