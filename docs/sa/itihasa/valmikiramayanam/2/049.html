<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/049.sxml"><a-title>वाल्मीकिरामायणम् अयोध्याकाण्डम् ४९ सर्गः</a-title><a-meta>
<p>Unique Words: 137</p>
</a-meta><hr><a-sec><p id="2.49.1"><a-v>उषित्वा रजनीं तत्र राजपुत्रावरिंदमौ।</a-v><a-v>महर्षिमभिवाद्याथ जग्मतुस्तं गिरिं प्रति॥ १</a-v></p>
<p id="2.49.2"><a-v>प्रस्थितांश्चैव तान्प्रेक्ष्य पिता पुत्रानिवान्वगात्।</a-v><a-v>ततः प्रचक्रमे वक्तुं वचनं स महामुनिः॥ २</a-v></p>
<p id="2.49.3"><a-v>अथासाद्य तु कालिन्दीं शीघ्रस्रोतसमापगाम्।</a-v><a-v>तत्र यूयं प्लवं कृत्वा तरतांशुमतीं नदीम्॥ ३</a-v></p>
<p id="2.49.4"><a-v>ततो न्यग्रोधमासाद्य महान्तं हरितच्छदम्।</a-v><a-v>विवृद्धं बहुभिर्वृक्षैः श्यामं सिद्धोपसेवितम्॥ ४</a-v></p>
<p id="2.49.5"><a-v>क्रोशमात्रं ततो गत्वा नीलं द्रक्ष्यथ काननम्।</a-v><a-v>पलाशबदरीमिश्रं राम वंशैश्च यामुनैः॥ ५</a-v></p>
<p id="2.49.6"><a-v>स पन्थाश्चित्रकूटस्य गतः सुबहुशो मया।</a-v><a-v>रम्यो मार्दवयुक्तश्च वनदावैर्विवर्जितः।</a-v><a-v>इति पन्थानमावेद्य महर्षिः स न्यवर्तत॥ ६</a-v></p>
<p id="2.49.7"><a-v>उपावृत्ते मुनौ तस्मिन्रामो लक्ष्मणमब्रवीत्।</a-v><a-v>कृतपुण्याः स्म सौमित्रे मुनिर्यन्नोऽनुकम्पते॥ ७</a-v></p>
<p id="2.49.8"><a-v>इति तौ पुरुषव्याघ्रौ मन्त्रयित्वा मनस्विनौ।</a-v><a-v>सीतामेवाग्रतः कृत्वा कालिन्दीं जग्मतुर्नदीम्॥ ८</a-v></p>
<p id="2.49.9"><a-v>तौ काष्ठसंघाटमथो चक्रतुः सुमहाप्लवम्।</a-v><a-v>चकार लक्ष्मणश्छित्त्वा सीतायाः सुखमानसम्॥ ९</a-v></p>
<p id="2.49.10"><a-v>तत्र श्रियमिवाचिन्त्यां रामो दाशरथिः प्रियाम्।</a-v><a-v>ईषत्संलज्जमानां तामध्यारोपयत प्लवम्॥ १०</a-v></p>
<p id="2.49.11"><a-v>ततः प्लवेनांशुमतीं शीघ्रगामूर्मिमालिनीम्।</a-v><a-v>तीरजैर्बहुभिर्वृक्षैः संतेरुर्यमुनां नदीम्॥ ११</a-v></p>
<p id="2.49.12"><a-v>ते तीर्णाः प्लवमुत्सृज्य प्रस्थाय यमुनावनात्।</a-v><a-v>श्यामं न्यग्रोधमासेदुः शीतलं हरितच्छदम्॥ १२</a-v></p>
<p id="2.49.13"><a-v>कौसल्यां चैव पश्येयं सुमित्रां च यशस्विनीम्।</a-v><a-v>इति सीताञ्जलिं कृत्वा पर्यगछद्वनस्पतिम्॥ १३</a-v></p>
<p id="2.49.14"><a-v>क्रोशमात्रं ततो गत्वा भ्रातरौ रामलक्ष्मणौ।</a-v><a-v>बहून्मेध्यान्मृगान्हत्वा चेरतुर्यमुनावने॥ १४</a-v></p>
<p id="2.49.15"><a-v>विहृत्य ते बर्हिणपूगनादिते शुभे वने वारणवानरायुते।</a-v><a-v>समं नदीवप्रमुपेत्य संमतं निवासमाजग्मुरदीनदर्शनः॥ १५</a-v></p>
<p><a-v>इति श्रीरामायणे अयोध्याकाण्डे एकोनपञ्चाशः सर्गः ॥ ४९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
