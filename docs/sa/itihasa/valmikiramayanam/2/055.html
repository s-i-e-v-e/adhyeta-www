<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/055.sxml"><a-title>वाल्मीकिरामायणम् अयोध्याकाण्डम् ५५ सर्गः</a-title><a-meta>
<p>Unique Words: 221</p>
</a-meta><hr><a-sec><p id="2.55.1"><a-v>वनं गते धर्मपरे रामे रमयतां वरे।</a-v><a-v>कौसल्या रुदती स्वार्ता भर्तारमिदमब्रवीत्॥ १</a-v></p>
<p id="2.55.2"><a-v>यद्यपित्रिषु लोकेषु प्रथितं ते मयद्यशः।</a-v><a-v>सानुक्रोशो वदान्यश्च प्रियवादी च राघवः॥ २</a-v></p>
<p id="2.55.3"><a-v>कथं नरवरश्रेष्ठ पुत्रौ तौ सह सीतया।</a-v><a-v>दुःखितौ सुखसंवृद्धौ वने दुःखं सहिष्यतः॥ ३</a-v></p>
<p id="2.55.4"><a-v>सा नूनं तरुणी श्यामा सुकुमारी सुखोचिता।</a-v><a-v>कथमुष्णं च शीतं च मैथिली प्रसहिष्यते॥ ४</a-v></p>
<p id="2.55.5"><a-v>भुक्त्वाशनं विशालाक्षी सूपदंशान्वितं शुभम्।</a-v><a-v>वन्यं नैवारमाहारं कथं सीतोपभोक्ष्यते॥ ५</a-v></p>
<p id="2.55.6"><a-v>गीतवादित्रनिर्घोषं श्रुत्वा शुभमनिन्दिता।</a-v><a-v>कथं क्रव्यादसिंहानां शब्दं श्रोष्यत्यशोभनम्॥ ६</a-v></p>
<p id="2.55.7"><a-v>महेन्द्रध्वजसंकाशः क्व नु शेते महाभुजः।</a-v><a-v>भुजं परिघसंकाशमुपधाय महाबलः॥ ७</a-v></p>
<p id="2.55.8"><a-v>पद्मवर्णं सुकेशान्तं पद्मनिःश्वासमुत्तमम्।</a-v><a-v>कदा द्रक्ष्यामि रामस्य वदनं पुष्करेक्षणम्॥ ८</a-v></p>
<p id="2.55.9"><a-v>वज्रसारमयं नूनं हृदयं मे न संशयः।</a-v><a-v>अपश्यन्त्या न तं यद्वै फलतीदं सहस्रधा॥ ९</a-v></p>
<p id="2.55.10"><a-v>यदि पञ्चदशे वर्षे राघवः पुनरेष्यति।</a-v><a-v>जह्याद्राज्यं च कोशं च भरतेनोपभोक्ष्यते॥ १०</a-v></p>
<p id="2.55.11"><a-v>एवं कनीयसा भ्रात्रा भुक्तं राज्यं विशां पते।</a-v><a-v>भ्राता ज्येष्ठा वरिष्ठाश्च किमर्थं नावमंस्यते॥ ११</a-v></p>
<p id="2.55.12"><a-v>न परेणाहृतं भक्ष्यं व्याघ्रः खादितुमिच्छति।</a-v><a-v>एवमेव नरव्याघ्रः परलीढं न मंस्यते॥ १२</a-v></p>
<p id="2.55.13"><a-v>हविराज्यं पुरोडाशाः कुशा यूपाश्च खादिराः।</a-v><a-v>नैतानि यातयामानि कुर्वन्ति पुनरध्वरे॥ १३</a-v></p>
<p id="2.55.14"><a-v>तथा ह्यात्तमिदं राज्यं हृतसारां सुरामिव।</a-v><a-v>नाभिमन्तुमलं रामो नष्टसोममिवाध्वरम्॥ १४</a-v></p>
<p id="2.55.15"><a-v>नैवंविधमसत्कारं राघवो मर्षयिष्यति।</a-v><a-v>बलवानिव शार्दूलो बालधेरभिमर्शनम्॥ १५</a-v></p>
<p id="2.55.16"><a-v>स तादृशः सिंहबलो वृषभाक्षो नरर्षभः।</a-v><a-v>स्वयमेव हतः पित्रा जलजेनात्मजो यथा॥ १६</a-v></p>
<p id="2.55.17"><a-v>द्विजाति चरितो धर्मः शास्त्रदृष्टः सनातनः।</a-v><a-v>यदि ते धर्मनिरते त्वया पुत्रे विवासिते॥ १७</a-v></p>
<p id="2.55.18"><a-v>गतिरेवाक्पतिर्नार्या द्वितीया गतिरात्मजः।</a-v><a-v>तृतीया ज्ञातयो राजंश्चतुर्थी नेह विद्यते॥ १८</a-v></p>
<p id="2.55.19"><a-v>तत्र त्वं चैव मे नास्ति रामश्च वनमाश्रितः।</a-v><a-v>न वनं गन्तुमिच्छामि सर्वथा हि हता त्वया॥ १९</a-v></p>
<p id="2.55.20"><a-v>हतं त्वया राज्यमिदं सराष्ट्रं हतस्तथात्मा सह मन्त्रिभिश्च।</a-v><a-v>हता सपुत्रास्मि हताश्च पौराः सुतश्च भार्या च तव प्रहृष्टौ॥ २०</a-v></p>
<p id="2.55.21"><a-v>इमां गिरं दारुणशब्दसंश्रितां निशम्य राजापि मुमोह दुःखितः।</a-v><a-v>ततः स शोकं प्रविवेश पार्थिवः स्वदुष्कृतं चापि पुनस्तदास्मरत्॥ २१</a-v></p>
<p><a-v>इति श्रीरामायणे अयोध्याकाण्डे पञ्चपञ्चाशः सर्गः ॥ ५५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
