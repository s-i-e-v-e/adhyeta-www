<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/047.sxml"><a-title>वाल्मीकिरामायणम् अयोध्याकाण्डम् ४७ सर्गः</a-title><a-meta>
<p>Unique Words: 306</p>
</a-meta><hr><a-sec><p id="2.47.1"><a-v>स तं वृक्षं समासाद्य संध्यामन्वास्य पश्चिमाम्।</a-v><a-v>रामो रमयतां श्रेष्ठ इति होवाच लक्ष्मणम्॥ १</a-v></p>
<p id="2.47.2"><a-v>अद्येयं प्रथमा रात्रिर्याता जनपदाद्बहिः।</a-v><a-v>या सुमन्त्रेण रहिता तां नोत्कण्ठितुमर्हसि॥ २</a-v></p>
<p id="2.47.3"><a-v>जागर्तव्यमतन्द्रिभ्यामद्य प्रभृति रात्रिषु।</a-v><a-v>योगक्षेमो हि सीताया वर्तते लक्ष्मणावयोः॥ ३</a-v></p>
<p id="2.47.4"><a-v>रात्रिं कथंचिदेवेमां सौमित्रे वर्तयामहे।</a-v><a-v>उपावर्तामहे भूमावास्तीर्य स्वयमार्जितैः॥ ४</a-v></p>
<p id="2.47.5"><a-v>स तु संविश्य मेदिन्यां महार्हशयनोचितः।</a-v><a-v>इमाः सौमित्रये रामो व्याजहार कथाः शुभाः॥ ५</a-v></p>
<p id="2.47.6"><a-v>ध्रुवमद्य महाराजो दुःखं स्वपिति लक्ष्मण।</a-v><a-v>कृतकामा तु कैकेयी तुष्टा भवितुमर्हति॥ ६</a-v></p>
<p id="2.47.7"><a-v>सा हि देवी महाराजं कैकेयी राज्यकारणात्।</a-v><a-v>अपि न च्यावयेत्प्राणान्दृष्ट्वा भरतमागतम्॥ ७</a-v></p>
<p id="2.47.8"><a-v>अनाथश्चैव वृद्धश्च मया चैव विनाकृतः।</a-v><a-v>किं करिष्यति कामात्मा कैकेय्या वशमागतः॥ ८</a-v></p>
<p id="2.47.9"><a-v>इदं व्यसनमालोक्य राज्ञश्च मतिविभ्रमम्।</a-v><a-v>काम एवार्धधर्माभ्यां गरीयानिति मे मतिः॥ ९</a-v></p>
<p id="2.47.10"><a-v>को ह्यविद्वानपि पुमान्प्रमदायाः कृते त्यजेत्।</a-v><a-v>छन्दानुवर्तिनं पुत्रं तातो मामिव लक्ष्मण॥ १०</a-v></p>
<p id="2.47.11"><a-v>सुखी बत सभार्यश्च भरतः केकयीसुतः।</a-v><a-v>मुदितान्कोसलानेको यो भोक्ष्यत्यधिराजवत्॥ ११</a-v></p>
<p id="2.47.12"><a-v>स हि सर्वस्य राज्यस्य मुखमेकं भविष्यति।</a-v><a-v>ताते च वयसातीते मयि चारण्यमाश्रिते॥ १२</a-v></p>
<p id="2.47.13"><a-v>अर्थधर्मौ परित्यज्य यः काममनुवर्तते।</a-v><a-v>एवमापद्यते क्षिप्रं राजा दशरथो यथा॥ १३</a-v></p>
<p id="2.47.14"><a-v>मन्ये दशरथान्ताय मम प्रव्राजनाय च।</a-v><a-v>कैकेयी सौम्य संप्राप्ता राज्याय भरतस्य च॥ १४</a-v></p>
<p id="2.47.15"><a-v>अपीदानीं न कैकेयी सौभाग्यमदमोहिता।</a-v><a-v>कौसल्यां च सुमित्रां च संप्रबाधेत मत्कृते॥ १५</a-v></p>
<p id="2.47.16"><a-v>मा स्म मत्कारणाद्देवी सुमित्रा दुःखमावसेत्।</a-v><a-v>अयोध्यामित एव त्वं काले प्रविश लक्ष्मण॥ १६</a-v></p>
<p id="2.47.17"><a-v>अहमेको गमिष्यामि सीतया सह दण्डकान्।</a-v><a-v>अनाथाया हि नाथस्त्वं कौसल्याया भविष्यसि॥ १७</a-v></p>
<p id="2.47.18"><a-v>क्षुद्रकर्मा हि कैकेयी द्वेषादन्याय्यमाचरेत्।</a-v><a-v>परिदद्या हि धर्मज्ञे भरते मम मातरम्॥ १८</a-v></p>
<p id="2.47.19"><a-v>नूनं जात्यन्तरे कस्मिं स्त्रियः पुत्रैर्वियोजिताः।</a-v><a-v>जनन्या मम सौमित्रे तदप्येतदुपस्थितम्॥ १९</a-v></p>
<p id="2.47.20"><a-v>मया हि चिरपुष्टेन दुःखसंवर्धितेन च।</a-v><a-v>विप्रायुज्यत कौसल्या फलकाले धिगस्तु माम्॥ २०</a-v></p>
<p id="2.47.21"><a-v>मा स्म सीमन्तिनी काचिज्जनयेत्पुत्रमीदृशम्।</a-v><a-v>सौमित्रे योऽहमम्बाया दद्मि शोकमनन्तकम्॥ २१</a-v></p>
<p id="2.47.22"><a-v>मन्ये प्रीतिविशिष्टा सा मत्तो लक्ष्मणसारिका।</a-v><a-v>यस्यास्तच्छ्रूयते वाक्यं शुक पादमरेर्दश॥ २२</a-v></p>
<p id="2.47.23"><a-v>शोचन्त्याश्चाल्पभाग्याया न किंचिदुपकुर्वता।</a-v><a-v>पुर्त्रेण किमपुत्राया मया कार्यमरिंदम॥ २३</a-v></p>
<p id="2.47.24"><a-v>अल्पभाग्या हि मे माता कौसल्या रहिता मया।</a-v><a-v>शेते परमदुःखार्ता पतिता शोकसागरे॥ २४</a-v></p>
<p id="2.47.25"><a-v>एको ह्यहमयोध्यां च पृथिवीं चापि लक्ष्मण।</a-v><a-v>तरेयमिषुभिः क्रुद्धो ननु वीर्यमकारणम्॥ २५</a-v></p>
<p id="2.47.26"><a-v>अधर्मभय भीतश्च परलोकस्य चानघ।</a-v><a-v>तेन लक्ष्मण नाद्याहमात्मानमभिषेचये॥ २६</a-v></p>
<p id="2.47.27"><a-v>एतदन्यच्च करुणं विलप्य विजने बहु।</a-v><a-v>अश्रुपूर्णमुखो रामो निशि तूष्णीमुपाविशत्॥ २७</a-v></p>
<p id="2.47.28"><a-v>विलप्योपरतं रामं गतार्चिषमिवानलम्।</a-v><a-v>समुद्रमिव निर्वेगमाश्वासयत लक्ष्मणः॥ २८</a-v></p>
<p id="2.47.29"><a-v>ध्रुवमद्य पुरी राम अयोध्या युधिनां वर।</a-v><a-v>निष्प्रभा त्वयि निष्क्रान्ते गतचन्द्रेव शर्वरी॥ २९</a-v></p>
<p id="2.47.30"><a-v>नैतदौपयिकं राम यदिदं परितप्यसे।</a-v><a-v>विषादयसि सीतां च मां चैव पुरुषर्षभ॥ ३०</a-v></p>
<p id="2.47.31"><a-v>न च सीता त्वया हीना न चाहमपि राघव।</a-v><a-v>मुहूर्तमपि जीवावो जलान्मत्स्याविवोद्धृतौ॥ ३१</a-v></p>
<p id="2.47.32"><a-v>न हि तातं न शत्रुघ्नं न सुमित्रां परंतप।</a-v><a-v>द्रष्टुमिच्छेयमद्याहं स्वर्गं वापि त्वया विना॥ ३२</a-v></p>
<p id="2.47.33"><a-v>स लक्ष्मणस्योत्तम पुष्कलं वचो</a-v><a-v>निशम्य चैवं वनवासमादरात्।</a-v><a-v>समाः समस्ता विदधे परंतपः</a-v><a-v>प्रपद्य धर्मं सुचिराय राघवः॥ ३३</a-v></p>
<p><a-v>इति श्रीरामायणे अयोध्याकाण्डे सप्तचत्वारिंशः सर्गः ॥ ४७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
