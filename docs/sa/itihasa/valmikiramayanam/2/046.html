<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/046.sxml"><a-title>वाल्मीकिरामायणम् अयोध्याकाण्डम् ४६ सर्गः</a-title><a-meta>
<p>Unique Words: 688</p>
</a-meta><hr><a-sec><p id="2.46.1"><a-v>प्रभातायां तु शर्वर्यां पृथु वृक्षा महायशाः।</a-v><a-v>उवाच रामः सौमित्रिं लक्ष्मणं शुभलक्षणम्॥ १</a-v></p>
<p id="2.46.2"><a-v>भास्करोदयकालोऽयं गता भगवती निशा।</a-v><a-v>असौ सुकृष्णो विहगः कोकिलस्तात कूजति॥ २</a-v></p>
<p id="2.46.3"><a-v>बर्हिणानां च निर्घोषः श्रूयते नदतां वने।</a-v><a-v>तराम जाह्नवीं सौम्य शीघ्रगां सागरंगमाम्॥ ३</a-v></p>
<p id="2.46.4"><a-v>विज्ञाय रामस्य वचः सौमित्रिर्मित्रनन्दनः।</a-v><a-v>गुहमामन्त्र्य सूतं च सोऽतिष्ठद्भ्रातुरग्रतः॥ ४</a-v></p>
<p id="2.46.5"><a-v>ततः कलापान्संनह्य खड्गौ बद्ध्वा च धन्विनौ।</a-v><a-v>जग्मतुर्येन तौ गङ्गां सीतया सह राघवौ॥ ५</a-v></p>
<p id="2.46.6"><a-v>राममेव तु धर्मज्ञमुपगम्य विनीतवत्।</a-v><a-v>किमहं करवाणीति सूतः प्राञ्जलिरब्रवीत्॥ ६</a-v></p>
<p id="2.46.7"><a-v>निवर्तस्वेत्युवाचैनमेतावद्धि कृतं मम।</a-v><a-v>यानं विहाय पद्भ्यां तु गमिष्यामो महावनम्॥ ७</a-v></p>
<p id="2.46.8"><a-v>आत्मानं त्वभ्यनुज्ञातमवेक्ष्यार्तः स सारथिः।</a-v><a-v>सुमन्त्रः पुरुषव्याघ्रमैक्ष्वाकमिदमब्रवीत्॥ ८</a-v></p>
<p id="2.46.9"><a-v>नातिक्रान्तमिदं लोके पुरुषेणेह केनचित्।</a-v><a-v>तव सभ्रातृभार्यस्य वासः प्राकृतवद्वने॥ ९</a-v></p>
<p id="2.46.10"><a-v>न मन्ये ब्रह्मचर्येऽस्ति स्वधीते वा फलोदयः।</a-v><a-v>मार्दवार्जवयोर्वापि त्वां चेद्व्यसनमागतम्॥ १०</a-v></p>
<p id="2.46.11"><a-v>सह राघव वैदेह्या भ्रात्रा चैव वने वसन्।</a-v><a-v>त्वं गतिं प्राप्स्यसे वीर त्रीँल्लोकांस्तु जयन्निव॥ ११</a-v></p>
<p id="2.46.12"><a-v>वयं खलु हता राम ये तयाप्युपवञ्चिताः।</a-v><a-v>कैकेय्या वशमेष्यामः पापाया दुःखभागिनः॥ १२</a-v></p>
<p id="2.46.13"><a-v>इति ब्रुवन्नात्म समं सुमन्त्रः सारथिस्तदा।</a-v><a-v>दृष्ट्वा दुर गतं रामं दुःखार्तो रुरुदे चिरम्॥ १३</a-v></p>
<p id="2.46.14"><a-v>ततस्तु विगते बाष्पे सूतं स्पृष्टोदकं शुचिम्।</a-v><a-v>रामस्तु मधुरं वाक्यं पुनः पुनरुवाच तम्॥ १४</a-v></p>
<p id="2.46.15"><a-v>इक्ष्वाकूणां त्वया तुल्यं सुहृदं नोपलक्षये।</a-v><a-v>यथा दशरथो राजा मां न शोचेत्तथा कुरु॥ १५</a-v></p>
<p id="2.46.16"><a-v>शोकोपहत चेताश्च वृद्धश्च जगतीपतिः।</a-v><a-v>काम भारावसन्नश्च तस्मादेतद्ब्रवीमि ते॥ १६</a-v></p>
<p id="2.46.17"><a-v>यद्यदाज्ञापयेत्किंचित्स महात्मा महीपतिः।</a-v><a-v>कैकेय्याः प्रियकामार्थं कार्यं तदविकाङ्क्षया॥ १७</a-v></p>
<p id="2.46.18"><a-v>एतदर्थं हि राज्यानि प्रशासति नरेश्वराः।</a-v><a-v>यदेषां सर्वकृत्येषु मनो न प्रतिहन्यते॥ १८</a-v></p>
<p id="2.46.19"><a-v>तद्यथा स महाराजो नालीकमधिगच्छति।</a-v><a-v>न च ताम्यति दुःखेन सुमन्त्र कुरु तत्तथा॥ १९</a-v></p>
<p id="2.46.20"><a-v>अदृष्टदुःखं राजानं वृद्धमार्यं जितेन्द्रियम्।</a-v><a-v>ब्रूयास्त्वमभिवाद्यैव मम हेतोरिदं वचः॥ २०</a-v></p>
<p id="2.46.21"><a-v>नैवाहमनुशोचामि लक्ष्मणो न च मैथिली।</a-v><a-v>अयोध्यायाश्च्युताश्चेति वने वत्स्यामहेति वा॥ २१</a-v></p>
<p id="2.46.22"><a-v>चतुर्दशसु वर्षेषु निवृत्तेषु पुनः पुनः।</a-v><a-v>लक्ष्मणं मां च सीतां च द्रक्ष्यसि क्षिप्रमागतान्॥ २२</a-v></p>
<p id="2.46.23"><a-v>एवमुक्त्वा तु राजानं मातरं च सुमन्त्र मे।</a-v><a-v>अन्याश्च देवीः सहिताः कैकेयीं च पुनः पुनः॥ २३</a-v></p>
<p id="2.46.24"><a-v>आरोग्यं ब्रूहि कौसल्यामथ पादाभिवन्दनम्।</a-v><a-v>सीताया मम चार्यस्य वचनाल्लक्ष्मणस्य च॥ २४</a-v></p>
<p id="2.46.25"><a-v>ब्रूयाश्च हि महाराजं भरतं क्षिप्रमानय।</a-v><a-v>आगतश्चापि भरतः स्थाप्यो नृपमते पदे॥ २५</a-v></p>
<p id="2.46.26"><a-v>भरतं च परिष्वज्य यौवराज्येऽभिषिच्य च।</a-v><a-v>अस्मत्संतापजं दुःखं न त्वामभिभविष्यति॥ २६</a-v></p>
<p id="2.46.27"><a-v>भरतश्चापि वक्तव्यो यथा राजनि वर्तसे।</a-v><a-v>तथा मातृषु वर्तेथाः सर्वास्वेवाविशेषतः॥ २७</a-v></p>
<p id="2.46.28"><a-v>यथा च तव कैकेयी सुमित्रा चाविशेषतः।</a-v><a-v>तथैव देवी कौसल्या मम माता विशेषतः॥ २८</a-v></p>
<p id="2.46.29"><a-v>निवर्त्यमानो रामेण सुमन्त्रः शोककर्शितः।</a-v><a-v>तत्सर्वं वचनं श्रुत्वा स्नेहात्काकुत्स्थमब्रवीत्॥ २९</a-v></p>
<p id="2.46.30"><a-v>यदहं नोपचारेण ब्रूयां स्नेहादविक्लवः।</a-v><a-v>भक्तिमानिति तत्तावद्वाक्यं त्वं क्षन्तुमर्हसि॥ ३०</a-v></p>
<p id="2.46.31"><a-v>कथं हि त्वद्विहीनोऽहं प्रतियास्यामि तां पुरीम्।</a-v><a-v>तव तात वियोगेन पुत्रशोकाकुलामिव॥ ३१</a-v></p>
<p id="2.46.32"><a-v>सराममपि तावन्मे रथं दृष्ट्वा तदा जनः।</a-v><a-v>विना रामं रथं दृष्ट्वा विदीर्येतापि सा पुरी॥ ३२</a-v></p>
<p id="2.46.33"><a-v>दैन्यं हि नगरी गच्छेद्दृष्ट्वा शून्यमिमं रथम्।</a-v><a-v>सूतावशेषं स्वं सैन्यं हतवीरमिवाहवे॥ ३३</a-v></p>
<p id="2.46.34"><a-v>दूरेऽपि निवसन्तं त्वां मानसेनाग्रतः स्थितम्।</a-v><a-v>चिन्तयन्त्योऽद्य नूनं त्वां निराहाराः कृताः प्रजाः॥ ३४</a-v></p>
<p id="2.46.35"><a-v>आर्तनादो हि यः पौरैर्मुक्तस्तद्विप्रवासने।</a-v><a-v>रथस्थं मां निशाम्यैव कुर्युः शतगुणं ततः॥ ३५</a-v></p>
<p id="2.46.36"><a-v>अहं किं चापि वक्ष्यामि देवीं तव सुतो मया।</a-v><a-v>नीतोऽसौ मातुलकुलं संतापं मा कृथा इति॥ ३६</a-v></p>
<p id="2.46.37"><a-v>असत्यमपि नैवाहं ब्रूयां वचनमीदृशम्।</a-v><a-v>कथमप्रियमेवाहं ब्रूयां सत्यमिदं वचः॥ ३७</a-v></p>
<p id="2.46.38"><a-v>मम तावन्नियोगस्थास्त्वद्बन्धुजनवाहिनः।</a-v><a-v>कथं रथं त्वया हीनं प्रवक्ष्यन्ति हयोत्तमाः॥ ३८</a-v></p>
<p id="2.46.39"><a-v>यदि मे याचमानस्य त्यागमेव करिष्यसि।</a-v><a-v>सरथोऽग्निं प्रवेक्ष्यामि त्यक्त मात्र इह त्वया॥ ३९</a-v></p>
<p id="2.46.40"><a-v>भविष्यन्ति वने यानि तपोविघ्नकराणि ते।</a-v><a-v>रथेन प्रतिबाधिष्ये तानि सत्त्वानि राघव॥ ४०</a-v></p>
<p id="2.46.41"><a-v>तत्कृतेन मया प्राप्तं रथ चर्या कृतं सुखम्।</a-v><a-v>आशंसे त्वत्कृतेनाहं वनवासकृतं सुखम्॥ ४१</a-v></p>
<p id="2.46.42"><a-v>प्रसीदेच्छामि तेऽरण्ये भवितुं प्रत्यनन्तरः।</a-v><a-v>प्रीत्याभिहितमिच्छामि भव मे पत्यनन्तरः॥ ४२</a-v></p>
<p id="2.46.43"><a-v>तव शुश्रूषणं मूर्ध्ना करिष्यामि वने वसन्।</a-v><a-v>अयोध्यां देवलोकं वा सर्वथा प्रजहाम्यहम्॥ ४३</a-v></p>
<p id="2.46.44"><a-v>न हि शक्या प्रवेष्टुं सा मयायोध्या त्वया विना।</a-v><a-v>राजधानी महेन्द्रस्य यथा दुष्कृतकर्मणा॥ ४४</a-v></p>
<p id="2.46.45"><a-v>इमे चापि हया वीर यदि ते वनवासिनः।</a-v><a-v>परिचर्यां करिष्यन्ति प्राप्स्यन्ति परमां गतिम्॥ ४५</a-v></p>
<p id="2.46.46"><a-v>वनवासे क्षयं प्राप्ते ममैष हि मनोरथः।</a-v><a-v>यदनेन रथेनैव त्वां वहेयं पुरीं पुनः॥ ४६</a-v></p>
<p id="2.46.47"><a-v>चतुर्दश हि वर्षाणि सहितस्य त्वया वने।</a-v><a-v>क्षणभूतानि यास्यन्ति शतशस्तु ततोऽन्यथा॥ ४७</a-v></p>
<p id="2.46.48"><a-v>भृत्यवत्सल तिष्ठन्तं भर्तृपुत्रगते पथि।</a-v><a-v>भक्तं भृत्यं स्थितं स्थित्यां त्वं न मां हातुमर्हसि॥ ४८</a-v></p>
<p id="2.46.49"><a-v>एवं बहुविधं दीनं याचमानं पुनः पुनः।</a-v><a-v>रामो भृत्यानुकम्पी तु सुमन्त्रमिदमब्रवीत्॥ ४९</a-v></p>
<p id="2.46.50"><a-v>जानामि परमां भक्तिं मयि ते भर्तृवत्सल।</a-v><a-v>शृणु चापि यदर्थं त्वां प्रेषयामि पुरीमितः॥ ५०</a-v></p>
<p id="2.46.51"><a-v>नगरीं त्वां गतं दृष्ट्वा जननी मे यवीयसी।</a-v><a-v>कैकेयी प्रत्ययं गच्छेदिति रामो वनं गतः॥ ५१</a-v></p>
<p id="2.46.52"><a-v>परितुष्टा हि सा देवि वनवासं गते मयि।</a-v><a-v>राजानं नातिशङ्केत मिथ्यावादीति धार्मिकम्॥ ५२</a-v></p>
<p id="2.46.53"><a-v>एष मे प्रथमः कल्पो यदम्बा मे यवीयसी।</a-v><a-v>भरतारक्षितं स्फीतं पुत्रराज्यमवाप्नुयात्॥ ५३</a-v></p>
<p id="2.46.54"><a-v>मम प्रियार्थं राज्ञश्च सरथस्त्वं पुरीं व्रज।</a-v><a-v>संदिष्टश्चासि यानर्थांस्तांस्तान्ब्रूयास्तथातथा॥ ५४</a-v></p>
<p id="2.46.55"><a-v>इत्युक्त्वा वचनं सूतं सान्त्वयित्वा पुनः पुनः।</a-v><a-v>गुहं वचनमक्लीबं रामो हेतुमदब्रवीत्।</a-v><a-v>जटाः कृत्वा गमिष्यामि न्यग्रोधक्षीरमानय॥ ५५</a-v></p>
<p id="2.46.56"><a-v>तत्क्षीरं राजपुत्राय गुहः क्षिप्रमुपाहरत्।</a-v><a-v>लक्ष्मणस्यात्मनश्चैव रामस्तेनाकरोज्जटाः॥ ५६</a-v></p>
<p id="2.46.57"><a-v>तौ तदा चीरवसनौ जटामण्डलधारिणौ।</a-v><a-v>अशोभेतामृषिसमौ भ्रातरौ रामलक्ष्मणौ॥ ५७</a-v></p>
<p id="2.46.58"><a-v>ततो वैखानसं मार्गमास्थितः सहलक्ष्मणः।</a-v><a-v>व्रतमादिष्टवान्रामः सहायं गुहमब्रवीत्॥ ५८</a-v></p>
<p id="2.46.59"><a-v>अप्रमत्तो बले कोशे दुर्गे जनपदे तथा।</a-v><a-v>भवेथा गुह राज्यं हि दुरारक्षतमं मतम्॥ ५९</a-v></p>
<p id="2.46.60"><a-v>ततस्तं समनुज्ञाय गुहमिक्ष्वाकुनन्दनः।</a-v><a-v>जगाम तूर्णमव्यग्रः सभार्यः सहलक्ष्मणः॥ ६०</a-v></p>
<p id="2.46.61"><a-v>स तु दृष्ट्वा नदीतीरे नावमिक्ष्वाकुनन्दनः।</a-v><a-v>तितीर्षुः शीघ्रगां गङ्गामिदं लक्ष्मणमब्रवीत्॥ ६१</a-v></p>
<p id="2.46.62"><a-v>आरोह त्वं नर व्याघ्र स्थितां नावमिमां शनैः।</a-v><a-v>सीतां चारोपयान्वक्षं परिगृह्य मनस्विनीम्॥ ६२</a-v></p>
<p id="2.46.63"><a-v>स भ्रातुः शासनं श्रुत्वा सर्वमप्रतिकूलयन्।</a-v><a-v>आरोप्य मैथिलीं पूर्वमारुरोहात्मवांस्ततः॥ ६३</a-v></p>
<p id="2.46.64"><a-v>अथारुरोह तेजस्वी स्वयं लक्ष्मणपूर्वजः।</a-v><a-v>ततो निषादाधिपतिर्गुहो ज्ञातीनचोदयत्॥ ६४</a-v></p>
<p id="2.46.65"><a-v>अनुज्ञाय सुमन्त्रं च सबलं चैव तं गुहम्।</a-v><a-v>आस्थाय नावं रामस्तु चोदयामास नाविकान्॥ ६५</a-v></p>
<p id="2.46.66"><a-v>ततस्तैश्चोदिता सा नौः कर्णधारसमाहिता।</a-v><a-v>शुभस्फ्यवेगाभिहता शीघ्रं सलिलमत्यगात्॥ ६६</a-v></p>
<p id="2.46.67"><a-v>मध्यं तु समनुप्राप्य भागीरथ्यास्त्वनिन्दिता।</a-v><a-v>वैदेही प्राञ्जलिर्भूत्वा तां नदीमिदमब्रवीत्॥ ६७</a-v></p>
<p id="2.46.68"><a-v>पुत्रो दशरथस्यायं महाराजस्य धीमतः।</a-v><a-v>निदेशं पालयत्वेनं गङ्गे त्वदभिरक्षितः॥ ६८</a-v></p>
<p id="2.46.69"><a-v>चतुर्दश हि वर्षाणि समग्राण्युष्य कानने।</a-v><a-v>भ्रात्रा सह मया चैव पुनः प्रत्यागमिष्यति॥ ६९</a-v></p>
<p id="2.46.70"><a-v>ततस्त्वां देवि सुभगे क्षेमेण पुनरागता।</a-v><a-v>यक्ष्ये प्रमुदिता गङ्गे सर्वकामसमृद्धये॥ ७०</a-v></p>
<p id="2.46.71"><a-v>त्वं हि त्रिपथगा देवि ब्रह्म लोकं समीक्षसे।</a-v><a-v>भार्या चोदधिराजस्य लोकेऽस्मिन्संप्रदृश्यसे॥ ७१</a-v></p>
<p id="2.46.72"><a-v>सा त्वां देवि नमस्यामि प्रशंसामि च शोभने।</a-v><a-v>प्राप्त राज्ये नरव्याघ्र शिवेन पुनरागते॥ ७२</a-v></p>
<p id="2.46.73"><a-v>गवां शतसहस्राणि वस्त्राण्यन्नं च पेशलम्।</a-v><a-v>ब्राह्मणेभ्यः प्रदास्यामि तव प्रियचिकीर्षया॥ ७३</a-v></p>
<p id="2.46.74"><a-v>तथा संभाषमाणा सा सीता गङ्गामनिन्दिता।</a-v><a-v>दक्षिणा दक्षिणं तीरं क्षिप्रमेवाभ्युपागमत्॥ ७४</a-v></p>
<p id="2.46.75"><a-v>तीरं तु समनुप्राप्य नावं हित्वा नरर्षभः।</a-v><a-v>प्रातिष्ठत सह भ्रात्रा वैदेह्या च परंतपः॥ ७५</a-v></p>
<p id="2.46.76"><a-v>अथाब्रवीन्महाबाहुः सुमित्रानन्दवर्धनम्।</a-v><a-v>अग्रतो गच्छ सौमित्रे सीता त्वामनुगच्छतु॥ ७६</a-v></p>
<p id="2.46.77"><a-v>पृष्ठतोऽहं गमिष्यामि त्वां च सीतां च पालयन्।</a-v><a-v>अद्य दुःखं तु वैदेही वनवासस्य वेत्स्यति॥ ७७</a-v></p>
<p id="2.46.78"><a-v>गतं तु गङ्गापरपारमाशु रामं सुमन्त्रः प्रततं निरीक्ष्य।</a-v><a-v>अध्वप्रकर्षाद्विनिवृत्तदृष्टि र्मुमोच बाष्पं व्यथितस्तपस्वी॥ ७८</a-v></p>
<p id="2.46.79"><a-v>तौ तत्र हत्वा चतुरो महामृगा न्वराहमृश्यं पृषतं महारुरुम्।</a-v><a-v>आदाय मेध्यं त्वरितं बुभुक्षितौ वासाय काले ययतुर्वनस्पतिम्॥ ७९</a-v></p>
<p><a-v>इति श्रीरामायणे अयोध्याकाण्डे षट्चत्वारिंशः सर्गः ॥ ४६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
