<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८१ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/081.sxml"><a-title>वाल्मीकिरामायणम् अयोध्याकाण्डम् ८१ सर्गः</a-title><a-meta>
<p>Unique Words: 223</p>
</a-meta><hr><a-sec><p id="2.81.1"><a-v>गुहस्य वचनं श्रुत्वा भरतो भृशमप्रियम्।</a-v><a-v>ध्यानं जगाम तत्रैव यत्र तच्छ्रुतमप्रियम्॥ १</a-v></p>
<p id="2.81.2"><a-v>सुकुमारो महासत्त्वः सिंहस्कन्धो महाभुजः।</a-v><a-v>पुण्डरीक विशालाक्षस्तरुणः प्रियदर्शनः॥ २</a-v></p>
<p id="2.81.3"><a-v>प्रत्याश्वस्य मुहूर्तं तु कालं परमदुर्मनाः।</a-v><a-v>पपात सहसा तोत्रैर्हृदि विद्ध इव द्विपः॥ ३</a-v></p>
<p id="2.81.4"><a-v>तदवस्थं तु भरतं शत्रुघ्नोऽनन्तर स्थितः।</a-v><a-v>परिष्वज्य रुरोदोच्चैर्विसंज्ञः शोककर्शितः॥ ४</a-v></p>
<p id="2.81.5"><a-v>ततः सर्वाः समापेतुर्मातरो भरतस्य ताः।</a-v><a-v>उपवास कृशा दीना भर्तृव्यसनकर्शिताः॥ ५</a-v></p>
<p id="2.81.6"><a-v>ताश्च तं पतितं भूमौ रुदन्त्यः पर्यवारयन्।</a-v><a-v>कौसल्या त्वनुसृत्यैनं दुर्मनाः परिषस्वजे॥ ६</a-v></p>
<p id="2.81.7"><a-v>वत्सला स्वं यथा वत्समुपगूह्य तपस्विनी।</a-v><a-v>परिपप्रच्छ भरतं रुदन्ती शोकलालसा॥ ७</a-v></p>
<p id="2.81.8"><a-v>पुत्रव्याधिर्न ते कच्चिच्छरीरं परिबाधते।</a-v><a-v>अद्य राजकुलस्यास्य त्वदधीनं हि जीवितम्॥ ८</a-v></p>
<p id="2.81.9"><a-v>त्वां दृष्ट्वा पुत्र जीवामि रामे सभ्रातृके गते।</a-v><a-v>वृत्ते दशरथे राज्ञि नाथ एकस्त्वमद्य नः॥ ९</a-v></p>
<p id="2.81.10"><a-v>कच्चिन्न लक्ष्मणे पुत्र श्रुतं ते किंचिदप्रियम्।</a-v><a-v>पुत्र वा ह्येकपुत्रायाः सहभार्ये वनं गते॥ १०</a-v></p>
<p id="2.81.11"><a-v>स मुहूर्तं समाश्वस्य रुदन्नेव महायशाः।</a-v><a-v>कौसल्यां परिसान्त्व्येदं गुहं वचनमब्रवीत्॥ ११</a-v></p>
<p id="2.81.12"><a-v>भ्राता मे क्वावसद्रात्रिं क्व सीता क्व च लक्ष्मणः।</a-v><a-v>अस्वपच्छयने कस्मिन्किं भुक्त्वा गुह शंस मे॥ १२</a-v></p>
<p id="2.81.13"><a-v>सोऽब्रवीद्भरतं पृष्टो निषादाधिपतिर्गुहः।</a-v><a-v>यद्विधं प्रतिपेदे च रामे प्रियहितेऽतिथौ॥ १३</a-v></p>
<p id="2.81.14"><a-v>अन्नमुच्चावचं भक्ष्याः फलानि विविधानि च।</a-v><a-v>रामायाभ्यवहारार्थं बहुचोपहृतं मया॥ १४</a-v></p>
<p id="2.81.15"><a-v>तत्सर्वं प्रत्यनुज्ञासीद्रामः सत्यपराक्रमः।</a-v><a-v>न हि तत्प्रत्यगृह्णात्स क्षत्रधर्ममनुस्मरन्॥ १५</a-v></p>
<p id="2.81.16"><a-v>न ह्यस्माभिः प्रतिग्राह्यं सखे देयं तु सर्वदा।</a-v><a-v>इति तेन वयं राजन्ननुनीता महात्मना॥ १६</a-v></p>
<p id="2.81.17"><a-v>लक्ष्मणेन समानीतं पीत्वा वारि महायशाः।</a-v><a-v>औपवास्यं तदाकार्षीद्राघवः सह सीतया॥ १७</a-v></p>
<p id="2.81.18"><a-v>ततस्तु जलशेषेण लक्ष्मणोऽप्यकरोत्तदा।</a-v><a-v>वाग्यतास्ते त्रयः संध्यामुपासत समाहिताः॥ १८</a-v></p>
<p id="2.81.19"><a-v>सौमित्रिस्तु ततः पश्चादकरोत्स्वास्तरं शुभम्।</a-v><a-v>स्वयमानीय बर्हींषि क्षिप्रं राघव कारणात्॥ १९</a-v></p>
<p id="2.81.20"><a-v>तस्मिन्समाविशद्रामः स्वास्तरे सह सीतया।</a-v><a-v>प्रक्षाल्य च तयोः पादावपचक्राम लक्ष्मणः॥ २०</a-v></p>
<p id="2.81.21"><a-v>एतत्तदिङ्गुदीमूलमिदमेव च तत्तृणम्।</a-v><a-v>यस्मिन्रामश्च सीता च रात्रिं तां शयितावुभौ॥ २१</a-v></p>
<p id="2.81.22"><a-v>नियम्य पृष्ठे तु तलाङ्गुलित्रवा ञ्शरैः सुपूर्णाविषुधी परंतपः।</a-v><a-v>महद्धनुः सज्यमुपोह्य लक्ष्मणो निशामतिष्ठत्परितोऽस्य केवलम्॥ २२</a-v></p>
<p id="2.81.23"><a-v>ततस्त्वहं चोत्तमबाणचापधृ क्स्थितोऽभवं तत्र स यत्र लक्ष्मणः।</a-v><a-v>अतन्द्रिभिर्ज्ञातिभिरात्तकार्मुकै र्महेन्द्रकल्पं परिपालयंस्तदा॥ २३</a-v></p>
<p><a-v>इति श्रीरामायणे अयोध्याकाण्डे एकाशीतितमः सर्गः ॥ ८१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
