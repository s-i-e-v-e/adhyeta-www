<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/020.sxml"><a-title>वाल्मीकिरामायणम् अयोध्याकाण्डम् २० सर्गः</a-title><a-meta>
<p>Unique Words: 332</p>
</a-meta><hr><a-sec><p id="2.20.1"><a-v>इति ब्रुवति रामे तु लक्ष्मणोऽधःशिरा मुहुः।</a-v><a-v>श्रुत्वा मध्यं जगामेव मनसा दुःखहर्षयोः॥ १</a-v></p>
<p id="2.20.2"><a-v>तदा तु बद्ध्वा भ्रुकुटीं भ्रुवोर्मध्ये नरर्षभ।</a-v><a-v>निशश्वास महासर्पो बिलस्थ इव रोषितः॥ २</a-v></p>
<p id="2.20.3"><a-v>तस्य दुष्प्रतिवीक्ष्यं तद्भ्रुकुटीसहितं तदा।</a-v><a-v>बभौ क्रुद्धस्य सिंहस्य मुखस्य सदृशं मुखम्॥ ३</a-v></p>
<p id="2.20.4"><a-v>अग्रहस्तं विधुन्वंस्तु हस्ती हस्तमिवात्मनः।</a-v><a-v>तिर्यगूर्ध्वं शरीरे च पातयित्वा शिरोधराम्॥ ४</a-v></p>
<p id="2.20.5"><a-v>अग्राक्ष्णा वीक्षमाणस्तु तिर्यग्भ्रातरमब्रवीत्।</a-v><a-v>अस्थाने संभ्रमो यस्य जातो वै सुमहानयम्॥ ५</a-v></p>
<p id="2.20.6"><a-v>धर्मदोषप्रसङ्गेन लोकस्यानतिशङ्कया।</a-v><a-v>कथं ह्येतदसंभ्रान्तस्त्वद्विधो वक्तुमर्हति॥ ६</a-v></p>
<p id="2.20.7"><a-v>यथा दैवमशौण्डीरं शौण्डीरः क्षत्रियर्षभः।</a-v><a-v>किं नाम कृपणं दैवमशक्तमभिशंससि॥ ७</a-v></p>
<p id="2.20.8"><a-v>पापयोस्ते कथं नाम तयोः शङ्का न विद्यते।</a-v><a-v>सन्ति धर्मोपधाः श्लक्ष्णा धर्मात्मन्किं न बुध्यसे॥ ८</a-v></p>
<p id="2.20.9"><a-v>लोकविद्विष्टमारब्धं त्वदन्यस्याभिषेचनम्।</a-v><a-v>येनेयमागता द्वैधं तव बुद्धिर्महीपते।</a-v><a-v>स हि धर्मो मम द्वेष्यः प्रसङ्गाद्यस्य मुह्यसि॥ ९</a-v></p>
<p id="2.20.10"><a-v>यद्यपि प्रतिपत्तिस्ते दैवी चापि तयोर्मतम्।</a-v><a-v>तथाप्युपेक्षणीयं ते न मे तदपि रोचते॥ १०</a-v></p>
<p id="2.20.11"><a-v>विक्लवो वीर्यहीनो यः स दैवमनुवर्तते।</a-v><a-v>वीराः संभावितात्मानो न दैवं पर्युपासते॥ ११</a-v></p>
<p id="2.20.12"><a-v>दैवं पुरुषकारेण यः समर्थः प्रबाधितुम्।</a-v><a-v>न दैवेन विपन्नार्थः पुरुषः सोऽवसीदति॥ १२</a-v></p>
<p id="2.20.13"><a-v>द्रक्ष्यन्ति त्वद्य दैवस्य पौरुषं पुरुषस्य च।</a-v><a-v>दैवमानुषयोरद्य व्यक्ता व्यक्तिर्भविष्यति॥ १३</a-v></p>
<p id="2.20.14"><a-v>अद्य मत्पौरुषहतं दैवं द्रक्ष्यन्ति वै जनाः।</a-v><a-v>यद्दैवादाहतं तेऽद्य दृष्टं राज्याभिषेचनम्॥ १४</a-v></p>
<p id="2.20.15"><a-v>अत्यङ्कुशमिवोद्दामं गजं मदबलोद्धतम्।</a-v><a-v>प्रधावितमहं दैवं पौरुषेण निवर्तये॥ १५</a-v></p>
<p id="2.20.16"><a-v>लोकपालाः समस्तास्ते नाद्य रामाभिषेचनम्।</a-v><a-v>न च कृत्स्नास्त्रयो लोका विहन्युः किं पुनः पिता॥ १६</a-v></p>
<p id="2.20.17"><a-v>यैर्विवासस्तवारण्ये मिथो राजन्समर्थितः।</a-v><a-v>अरण्ये ते विवत्स्यन्ति चतुर्दश समास्तथा॥ १७</a-v></p>
<p id="2.20.18"><a-v>अहं तदाशां छेत्स्यामि पितुस्तस्याश्च या तव।</a-v><a-v>अभिषेकविघातेन पुत्रराज्याय वर्तते॥ १८</a-v></p>
<p id="2.20.19"><a-v>मद्बलेन विरुद्धाय न स्याद्दैवबलं तथा।</a-v><a-v>प्रभविष्यति दुःखाय यथोग्रं पौरुषं मम॥ १९</a-v></p>
<p id="2.20.20"><a-v>ऊर्ध्वं वर्षसहस्रान्ते प्रजापाल्यमनन्तरम्।</a-v><a-v>आर्यपुत्राः करिष्यन्ति वनवासं गते त्वयि॥ २०</a-v></p>
<p id="2.20.21"><a-v>पूर्वराजर्षिवृत्त्या हि वनवासो विधीयते।</a-v><a-v>प्रजा निक्षिप्य पुत्रेषु पुत्रवत्परिपालने॥ २१</a-v></p>
<p id="2.20.22"><a-v>स चेद्राजन्यनेकाग्रे राज्यविभ्रमशङ्कया।</a-v><a-v>नैवमिच्छसि धर्मात्मन्राज्यं राम त्वमात्मनि॥ २२</a-v></p>
<p id="2.20.23"><a-v>प्रतिजाने च ते वीर मा भूवं वीरलोकभाक्।</a-v><a-v>राज्यं च तव रक्षेयमहं वेलेव सागरम्॥ २३</a-v></p>
<p id="2.20.24"><a-v>मङ्गलैरभिषिञ्चस्व तत्र त्वं व्यापृतो भव।</a-v><a-v>अहमेको महीपालानलं वारयितुं बलात्॥ २४</a-v></p>
<p id="2.20.25"><a-v>न शोभार्थाविमौ बाहू न धनुर्भूषणाय मे।</a-v><a-v>नासिराबन्धनार्थाय न शराः स्तम्भहेतवः॥ २५</a-v></p>
<p id="2.20.26"><a-v>अमित्रदमनार्थं मे सर्वमेतच्चतुष्टयम्।</a-v><a-v>न चाहं कामयेऽत्यर्थं यः स्याच्छत्रुर्मतो मम॥ २६</a-v></p>
<p id="2.20.27"><a-v>असिना तीक्ष्णधारेण विद्युच्चलितवर्चसा।</a-v><a-v>प्रगृहीतेन वै शत्रुं वज्रिणं वा न कल्पये॥ २७</a-v></p>
<p id="2.20.28"><a-v>खड्गनिष्पेषनिष्पिष्टैर्गहना दुश्चरा च मे।</a-v><a-v>हस्त्यश्वनरहस्तोरुशिरोभिर्भविता मही॥ २८</a-v></p>
<p id="2.20.29"><a-v>खड्गधाराहता मेऽद्य दीप्यमाना इवाद्रयः।</a-v><a-v>पतिष्यन्ति द्विपा भूमौ मेघा इव सविद्युतः॥ २९</a-v></p>
<p id="2.20.30"><a-v>बद्धगोधाङ्गुलित्राणे प्रगृहीतशरासने।</a-v><a-v>कथं पुरुषमानी स्यात्पुरुषाणां मयि स्थिते॥ ३०</a-v></p>
<p id="2.20.31"><a-v>बहुभिश्चैकमत्यस्यन्नेकेन च बहूञ्जनान्।</a-v><a-v>विनियोक्ष्याम्यहं बाणान्नृवाजिगजमर्मसु॥ ३१</a-v></p>
<p id="2.20.32"><a-v>अद्य मेऽस्त्रप्रभावस्य प्रभावः प्रभविष्यति।</a-v><a-v>राज्ञश्चाप्रभुतां कर्तुं प्रभुत्वं च तव प्रभो॥ ३२</a-v></p>
<p id="2.20.33"><a-v>अद्य चन्दनसारस्य केयूरामोक्षणस्य च।</a-v><a-v>वसूनां च विमोक्षस्य सुहृदां पालनस्य च॥ ३३</a-v></p>
<p id="2.20.34"><a-v>अनुरूपाविमौ बाहू राम कर्म करिष्यतः।</a-v><a-v>अभिषेचनविघ्नस्य कर्तॄणां ते निवारणे॥ ३४</a-v></p>
<p id="2.20.35"><a-v>ब्रवीहि कोऽद्यैव मया वियुज्यतां</a-v><a-v>तवासुहृत्प्राणयशः सुहृज्जनैः।</a-v><a-v>यथा तवेयं वसुधा वशे भवे</a-v><a-v>त्तथैव मां शाधि तवास्मि किंकरः॥ ३५</a-v></p>
<p id="2.20.36"><a-v>विमृज्य बाष्पं परिसान्त्व्य चासकृ</a-v><a-v>त्स लक्ष्मणं राघववंशवर्धनः।</a-v><a-v>उवाच पित्र्ये वचने व्यवस्थितं</a-v><a-v>निबोध मामेष हि सौम्य सत्पथः॥ ३६</a-v></p>
<p><a-v>इति श्रीरामायणे अयोध्याकाण्डे विंशतितमः सर्गः ॥ २०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
