<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/031.sxml"><a-title>वाल्मीकिरामायणम् अयोध्याकाण्डम् ३१ सर्गः</a-title><a-meta>
<p>Unique Words: 366</p>
</a-meta><hr><a-sec><p id="2.31.1"><a-v>स रामप्रेषितः क्षिप्रं संतापकलुषेन्द्रियः।</a-v><a-v>प्रविश्य नृपतिं सूतो निःश्वसन्तं ददर्श ह॥ १</a-v></p>
<p id="2.31.2"><a-v>आलोक्य तु महाप्राज्ञः परमाकुल चेतसम्।</a-v><a-v>राममेवानुशोचन्तं सूतः प्राञ्जलिरासदत्॥ २</a-v></p>
<p id="2.31.3"><a-v>अयं स पुरुषव्याघ्र द्वारि तिष्ठति ते सुतः।</a-v><a-v>ब्राह्मणेभ्यो धनं दत्त्वा सर्वं चैवोपजीविनाम्॥ ३</a-v></p>
<p id="2.31.4"><a-v>स त्वा पश्यतु भद्रं ते रामः सत्यपराक्रमः।</a-v><a-v>सर्वान्सुहृद आपृच्छ्य त्वामिदानीं दिदृक्षते॥ ४</a-v></p>
<p id="2.31.5"><a-v>गमिष्यति महारण्यं तं पश्य जगतीपते।</a-v><a-v>वृतं राजगुणैः सर्वैरादित्यमिव रश्मिभिः॥ ५</a-v></p>
<p id="2.31.6"><a-v>स सत्यवादी धर्मात्मा गाम्भीर्यात्सागरोपमः।</a-v><a-v>आकाश इव निष्पङ्को नरेन्द्रः प्रत्युवाच तम्॥ ६</a-v></p>
<p id="2.31.7"><a-v>सुमन्त्रानय मे दारान्ये केचिदिह मामकाः।</a-v><a-v>दारैः परिवृतः सर्वैर्द्रष्टुमिच्छामि राघवम्॥ ७</a-v></p>
<p id="2.31.8"><a-v>सोऽन्तःपुरमतीत्यैव स्त्रियस्ता वाक्यमब्रवीत्।</a-v><a-v>आर्यो ह्वयति वो राजा गम्यतां तत्र माचिरम्॥ ८</a-v></p>
<p id="2.31.9"><a-v>एवमुक्ताः स्त्रियः सर्वाः सुमन्त्रेण नृपाज्ञया।</a-v><a-v>प्रचक्रमुस्तद्भवनं भर्तुराज्ञाय शासनम्॥ ९</a-v></p>
<p id="2.31.10"><a-v>अर्धसप्तशतास्तास्तु प्रमदास्ताम्रलोचनाः।</a-v><a-v>कौसल्यां परिवार्याथ शनैर्जग्मुर्धृतव्रताः॥ १०</a-v></p>
<p id="2.31.11"><a-v>आगतेषु च दारेषु समवेक्ष्य महीपतिः।</a-v><a-v>उवाच राजा तं सूतं सुमन्त्रानय मे सुतम्॥ ११</a-v></p>
<p id="2.31.12"><a-v>स सूतो राममादाय लक्ष्मणं मैथिलीं तदा।</a-v><a-v>जगामाभिमुखस्तूर्णं सकाशं जगतीपतेः॥ १२</a-v></p>
<p id="2.31.13"><a-v>स राजा पुत्रमायान्तं दृष्ट्वा दूरात्कृताञ्जलिम्।</a-v><a-v>उत्पपातासनात्तूर्णमार्तः स्त्रीजनसंवृतः॥ १३</a-v></p>
<p id="2.31.14"><a-v>सोऽभिदुद्राव वेगेन रामं दृष्ट्वा विशां पतिः।</a-v><a-v>तमसंप्राप्य दुःखार्तः पपात भुवि मूर्छितः॥ १४</a-v></p>
<p id="2.31.15"><a-v>तं रामोऽभ्यपातत्क्षिप्रं लक्ष्मणश्च महारथः।</a-v><a-v>विसंज्ञमिव दुःखेन सशोकं नृपतिं तदा॥ १५</a-v></p>
<p id="2.31.16"><a-v>स्त्रीसहस्रनिनादश्च संजज्ञे राजवेश्मनि।</a-v><a-v>हाहा रामेति सहसा भूषणध्वनिमूर्छितः॥ १६</a-v></p>
<p id="2.31.17"><a-v>तं परिष्वज्य बाहुभ्यां तावुभौ रामलक्ष्मणौ।</a-v><a-v>पर्यङ्के सीतया सार्धं रुदन्तः समवेशयन्॥ १७</a-v></p>
<p id="2.31.18"><a-v>अथ रामो मुहूर्तेन लब्धसंज्ञं महीपतिम्।</a-v><a-v>उवाच प्राञ्जलिर्भूत्वा शोकार्णवपरिप्लुतम्॥ १८</a-v></p>
<p id="2.31.19"><a-v>आपृच्छे त्वां महाराज सर्वेषामीश्वरोऽसि नः।</a-v><a-v>प्रस्थितं दण्डकारण्यं पश्य त्वं कुशलेन माम्॥ १९</a-v></p>
<p id="2.31.20"><a-v>लक्ष्मणं चानुजानीहि सीता चान्वेति मां वनम्।</a-v><a-v>कारणैर्बहुभिस्तथ्यैर्वार्यमाणौ न चेच्छतः॥ २०</a-v></p>
<p id="2.31.21"><a-v>अनुजानीहि सर्वान्नः शोकमुत्सृज्य मानद।</a-v><a-v>लक्ष्मणं मां च सीतां च प्रजापतिरिव प्रजाः॥ २१</a-v></p>
<p id="2.31.22"><a-v>प्रतीक्षमाणमव्यग्रमनुज्ञां जगतीपतेः।</a-v><a-v>उवाच रर्जा संप्रेक्ष्य वनवासाय राघवम्॥ २२</a-v></p>
<p id="2.31.23"><a-v>अहं राघव कैकेय्या वरदानेन मोहितः।</a-v><a-v>अयोध्यायास्त्वमेवाद्य भव राजा निगृह्य माम्॥ २३</a-v></p>
<p id="2.31.24"><a-v>एवमुक्तो नृपतिना रामो धर्मभृतां वरः।</a-v><a-v>प्रत्युवाचाञ्जलिं कृत्वा पितरं वाक्यकोविदः॥ २४</a-v></p>
<p id="2.31.25"><a-v>भवान्वर्षसहस्राय पृथिव्या नृपते पतिः।</a-v><a-v>अहं त्वरण्ये वत्स्यामि न मे कार्यं त्वयानृतम्॥ २५</a-v></p>
<p id="2.31.26"><a-v>श्रेयसे वृद्धये तात पुनरागमनाय च।</a-v><a-v>गच्छस्वारिष्टमव्यग्रः पन्थानमकुतोभयम्॥ २६</a-v></p>
<p id="2.31.27"><a-v>अद्य त्विदानीं रजनीं पुत्र मा गच्छ सर्वथा।</a-v><a-v>मातरं मां च संपश्यन्वसेमामद्य शर्वरीम्।</a-v><a-v>तर्पितः सर्वकामैस्त्वं श्वःकाले साधयिष्यसि॥ २७</a-v></p>
<p id="2.31.28"><a-v>अथ रामस्तथा श्रुत्वा पितुरार्तस्य भाषितम्।</a-v><a-v>लक्ष्मणेन सह भ्रात्रा दीनो वचनमब्रवीत्॥ २८</a-v></p>
<p id="2.31.29"><a-v>प्राप्स्यामि यानद्य गुणान्को मे श्वस्तान्प्रदास्यति।</a-v><a-v>अपक्रमणमेवातः सर्वकामैरहं वृणे॥ २९</a-v></p>
<p id="2.31.30"><a-v>इयं सराष्ट्रा सजना धनधान्यसमाकुला।</a-v><a-v>मया विसृष्टा वसुधा भरताय प्रदीयताम्॥ ३०</a-v></p>
<p id="2.31.31"><a-v>अपगच्छतु ते दुःखं मा भूर्बाष्पपरिप्लुतः।</a-v><a-v>न हि क्षुभ्यति दुर्धर्षः समुद्रः सरितां पतिः॥ ३१</a-v></p>
<p id="2.31.32"><a-v>नैवाहं राज्यमिच्छामि न सुखं न च मैथिलीम्।</a-v><a-v>त्वामहं सत्यमिच्छामि नानृतं पुरुषर्षभ॥ ३२</a-v></p>
<p id="2.31.33"><a-v>पुरं च राष्ट्रं च मही च केवला</a-v><a-v>मया निसृष्टा भरताय दीयताम्।</a-v><a-v>अहं निदेशं भवतोऽनुपालय</a-v><a-v>न्वनं गमिष्यामि चिराय सेवितुम्॥ ३३</a-v></p>
<p id="2.31.34"><a-v>मया निसृष्टां भरतो महीमिमां</a-v><a-v>सशैलखण्डां सपुरां सकाननाम्।</a-v><a-v>शिवां सुसीमामनुशास्तु केवलं</a-v><a-v>त्वया यदुक्तं नृपते यथास्तु तत्॥ ३४</a-v></p>
<p id="2.31.35"><a-v>न मे तथा पार्थिव धीयते मनो</a-v><a-v>महत्सु कामेषु न चात्मनः प्रिये।</a-v><a-v>यथा निदेशे तव शिष्टसंमते</a-v><a-v>व्यपैतु दुःखं तव मत्कृतेऽनघ॥ ३५</a-v></p>
<p id="2.31.36"><a-v>तदद्य नैवानघ राज्यमव्ययं</a-v><a-v>न सर्वकामान्न सुखं न मैथिलीम्।</a-v><a-v>न जीवितं त्वामनृतेन योजय</a-v><a-v>न्वृणीय सत्यं व्रतमस्तु ते तथा॥ ३६</a-v></p>
<p id="2.31.37"><a-v>फलानि मूलानि च भक्षयन्वने</a-v><a-v>गिरींश्च पश्यन्सरितः सरांसि च।</a-v><a-v>वनं प्रविश्यैव विचित्रपादपं</a-v><a-v>सुखी भविष्यामि तवास्तु निर्वृतिः॥ ३७</a-v></p>
<p><a-v>इति श्रीरामायणे अयोध्याकाण्डे एकत्रिंशत्तमः सर्गः ॥ ३१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
