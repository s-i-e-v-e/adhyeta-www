<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/084.sxml"><a-title>वाल्मीकिरामायणम् अयोध्याकाण्डम् ८४ सर्गः</a-title><a-meta>
<p>Unique Words: 220</p>
</a-meta><hr><a-sec><p id="2.84.1"><a-v>भरद्वाजाश्रमं दृष्ट्वा क्रोशादेव नरर्षभः।</a-v><a-v>बलं सर्वमवस्थाप्य जगाम सह मन्त्रिभिः॥ १</a-v></p>
<p id="2.84.2"><a-v>पद्भ्यामेव हि धर्मज्ञो न्यस्तशस्त्रपरिच्छदः।</a-v><a-v>वसानो वाससी क्षौमे पुरोधाय पुरोहितम्॥ २</a-v></p>
<p id="2.84.3"><a-v>ततः संदर्शने तस्य भरद्वाजस्य राघवः।</a-v><a-v>मन्त्रिणस्तानवस्थाप्य जगामानु पुरोहितम्॥ ३</a-v></p>
<p id="2.84.4"><a-v>वसिष्ठमथ दृष्ट्वैव भरद्वाजो महातपाः।</a-v><a-v>संचचालासनात्तूर्णं शिष्यानर्घ्यमिति ब्रुवन्॥ ४</a-v></p>
<p id="2.84.5"><a-v>समागम्य वसिष्ठेन भरतेनाभिवादितः।</a-v><a-v>अबुध्यत महातेजाः सुतं दशरथस्य तम्॥ ५</a-v></p>
<p id="2.84.6"><a-v>ताभ्यामर्घ्यं च पाद्यं च दत्त्वा पश्चात्फलानि च।</a-v><a-v>आनुपूर्व्याच्च धर्मज्ञः पप्रच्छ कुशलं कुले॥ ६</a-v></p>
<p id="2.84.7"><a-v>अयोध्यायां बले कोशे मित्रेष्वपि च मन्त्रिषु।</a-v><a-v>जानन्दशरथं वृत्तं न राजानमुदाहरत्॥ ७</a-v></p>
<p id="2.84.8"><a-v>वसिष्ठो भरतश्चैनं पप्रच्छतुरनामयम्।</a-v><a-v>शरीरेऽग्निषु वृक्षेषु शिष्येषु मृगपक्षिषु॥ ८</a-v></p>
<p id="2.84.9"><a-v>तथेति च प्रतिज्ञाय भरद्वाजो महातपाः।</a-v><a-v>भरतं प्रत्युवाचेदं राघवस्नेहबन्धनात्॥ ९</a-v></p>
<p id="2.84.10"><a-v>किमिहागमने कार्यं तव राज्यं प्रशासतः।</a-v><a-v>एतदाचक्ष्व मे सर्वं न हि मे शुध्यते मनः॥ १०</a-v></p>
<p id="2.84.11"><a-v>सुषुवे यम मित्रघ्नं कौसल्यानन्दवर्धनम्।</a-v><a-v>भ्रात्रा सह सभार्यो यश्चिरं प्रव्राजितो वनम्॥ ११</a-v></p>
<p id="2.84.12"><a-v>नियुक्तः स्त्रीनियुक्तेन पित्रा योऽसौ महायशाः।</a-v><a-v>वनवासी भवेतीह समाः किल चतुर्दश॥ १२</a-v></p>
<p id="2.84.13"><a-v>कच्चिन्न तस्यापापस्य पापं कर्तुमिहेच्छसि।</a-v><a-v>अकण्टकं भोक्तुमना राज्यं तस्यानुजस्य च॥ १३</a-v></p>
<p id="2.84.14"><a-v>एवमुक्तो भरद्वाजं भरतः प्रत्युवाच ह।</a-v><a-v>पर्यश्रु नयनो दुःखाद्वाचा संसज्जमानया॥ १४</a-v></p>
<p id="2.84.15"><a-v>हतोऽस्मि यदि मामेवं भगवानपि मन्यते।</a-v><a-v>मत्तो न दोषमाशङ्केर्नैवं मामनुशाधि हि॥ १५</a-v></p>
<p id="2.84.16"><a-v>न चैतदिष्टं माता मे यदवोचन्मदन्तरे।</a-v><a-v>नाहमेतेन तुष्टश्च न तद्वचनमाददे॥ १६</a-v></p>
<p id="2.84.17"><a-v>अहं तु तं नरव्याघ्रमुपयातः प्रसादकः।</a-v><a-v>प्रतिनेतुमयोध्यां च पादौ तस्याभिवन्दितुम्॥ १७</a-v></p>
<p id="2.84.18"><a-v>त्वं मामेवंगतं मत्वा प्रसादं कर्तुमर्हसि।</a-v><a-v>शंस मे भगवन्रामः क्व संप्रति महीपतिः॥ १८</a-v></p>
<p id="2.84.19"><a-v>उवाच तं भरद्वाजः प्रसादाद्भरतं वचः।</a-v><a-v>त्वय्येतत्पुरुषव्याघ्र युक्तं राघववंशजे।</a-v><a-v>गुरुवृत्तिर्दमश्चैव साधूनां चानुयायिता॥ १९</a-v></p>
<p id="2.84.20"><a-v>जाने चैतन्मनःस्थं ते दृढीकरणमस्त्विति।</a-v><a-v>अपृच्छं त्वां तवात्यर्थं कीर्तिं समभिवर्धयन्॥ २०</a-v></p>
<p id="2.84.21"><a-v>असौ वसति ते भ्राता चित्रकूटे महागिरौ।</a-v><a-v>श्वस्तु गन्तासि तं देशं वसाद्य सह मन्त्रिभिः।</a-v><a-v>एतं मे कुरु सुप्राज्ञ कामं कामार्थकोविद॥ २१</a-v></p>
<p id="2.84.22"><a-v>ततस्तथेत्येवमुदारदर्शनः प्रतीतरूपो भरतोऽब्रवीद्वचः।</a-v><a-v>चकार बुद्धिं च तदा महाश्रमे निशानिवासाय नराधिपात्मजः॥ २२</a-v></p>
<p><a-v>इति श्रीरामायणे अयोध्याकाण्डे चतुरशीतितमः सर्गः ॥ ८४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
