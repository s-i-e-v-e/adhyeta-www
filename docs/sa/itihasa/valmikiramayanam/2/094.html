<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/094.sxml"><a-title>वाल्मीकिरामायणम् अयोध्याकाण्डम् ९४ सर्गः</a-title><a-meta>
<p>Unique Words: 481</p>
</a-meta><hr><a-sec><p id="2.94.1"><a-v>आघ्राय रामस्तं मूर्ध्नि परिष्वज्य च राघवः।</a-v><a-v>अङ्के भरतमारोप्य पर्यपृच्छत्समाहितः॥ १</a-v></p>
<p id="2.94.2"><a-v>क्व नु तेऽभूत्पिता तात यदरण्यं त्वमागतः।</a-v><a-v>न हि त्वं जीवतस्तस्य वनमागन्तुमर्हसि॥ २</a-v></p>
<p id="2.94.3"><a-v>चिरस्य बत पश्यामि दूराद्भरतमागतम्।</a-v><a-v>दुष्प्रतीकमरण्येऽस्मिन्किं तात वनमागतः॥ ३</a-v></p>
<p id="2.94.4"><a-v>कच्चिद्दशरथो राजा कुशली सत्यसंगरः।</a-v><a-v>राजसूयाश्वमेधानामाहर्ता धर्मनिश्चयः॥ ४</a-v></p>
<p id="2.94.5"><a-v>स कच्चिद्ब्राह्मणो विद्वान्धर्मनित्यो महाद्युतिः।</a-v><a-v>इक्ष्वाकूणामुपाध्यायो यथावत्तात पूज्यते॥ ५</a-v></p>
<p id="2.94.6"><a-v>तात कच्चिच्च कौसल्या सुमित्रा च प्रजावती।</a-v><a-v>सुखिनी कच्चिदार्या च देवी नन्दति कैकयी॥ ६</a-v></p>
<p id="2.94.7"><a-v>कच्चिद्विनय संपन्नः कुलपुत्रो बहुश्रुतः।</a-v><a-v>अनसूयुरनुद्रष्टा सत्कृतस्ते पुरोहितः॥ ७</a-v></p>
<p id="2.94.8"><a-v>कच्चिदग्निषु ते युक्तो विधिज्ञो मतिमानृजुः।</a-v><a-v>हुतं च होष्यमाणं च काले वेदयते सदा॥ ८</a-v></p>
<p id="2.94.9"><a-v>इष्वस्त्रवरसंपन्नमर्थशास्त्रविशारदम्।</a-v><a-v>सुधन्वानमुपाध्यायं कच्चित्त्वं तात मन्यसे॥ ९</a-v></p>
<p id="2.94.10"><a-v>कच्चिदात्म समाः शूराः श्रुतवन्तो जितेन्द्रियाः।</a-v><a-v>कुलीनाश्चेङ्गितज्ञाश्च कृतास्ते तात मन्त्रिणः॥ १०</a-v></p>
<p id="2.94.11"><a-v>मन्त्रो विजयमूलं हि राज्ञां भवति राघव।</a-v><a-v>सुसंवृतो मन्त्रधरैरमात्यैः शास्त्रकोविदैः॥ ११</a-v></p>
<p id="2.94.12"><a-v>कच्चिन्निद्रावशं नैषि कच्चित्काले विबुध्यसे।</a-v><a-v>कच्चिंश्चापररात्रिषु चिन्तयस्यर्थनैपुणम्॥ १२</a-v></p>
<p id="2.94.13"><a-v>कच्चिन्मन्त्रयसे नैकः कच्चिन्न बहुभिः सह।</a-v><a-v>कच्चित्ते मन्त्रितो मन्त्रो राष्ट्रं न परिधावति॥ १३</a-v></p>
<p id="2.94.14"><a-v>कच्चिदर्थं विनिश्चित्य लघुमूलं महोदयम्।</a-v><a-v>क्षिप्रमारभसे कर्तुं न दीर्घयसि राघव॥ १४</a-v></p>
<p id="2.94.15"><a-v>कच्चित्तु सुकृतान्येव कृतरूपाणि वा पुनः।</a-v><a-v>विदुस्ते सर्वकार्याणि न कर्तव्यानि पार्थिवाः॥ १५</a-v></p>
<p id="2.94.16"><a-v>कच्चिन्न तर्कैर्युक्त्वा वा ये चाप्यपरिकीर्तिताः।</a-v><a-v>त्वया वा तव वामात्यैर्बुध्यते तात मन्त्रितम्॥ १६</a-v></p>
<p id="2.94.17"><a-v>कच्चित्सहस्रान्मूर्खाणामेकमिच्छसि पण्डितम्।</a-v><a-v>पण्डितो ह्यर्थकृच्छ्रेषु कुर्यान्निःश्रेयसं महत्॥ १७</a-v></p>
<p id="2.94.18"><a-v>सहस्राण्यपि मूर्खाणां यद्युपास्ते महीपतिः।</a-v><a-v>अथ वाप्ययुतान्येव नास्ति तेषु सहायता॥ १८</a-v></p>
<p id="2.94.19"><a-v>एकोऽप्यमात्यो मेधावी शूरो दक्षो विचक्षणः।</a-v><a-v>राजानं राजमात्रं वा प्रापयेन्महतीं श्रियम्॥ १९</a-v></p>
<p id="2.94.20"><a-v>कच्चिन्मुख्या महत्स्वेव मध्यमेषु च मध्यमाः।</a-v><a-v>जघन्याश्च जघन्येषु भृत्याः कर्मसु योजिताः॥ २०</a-v></p>
<p id="2.94.21"><a-v>अमात्यानुपधातीतान्पितृपैतामहाञ्शुचीन्।</a-v><a-v>श्रेष्ठाञ्श्रेष्ठेषु कच्चित्त्वं नियोजयसि कर्मसु॥ २१</a-v></p>
<p id="2.94.22"><a-v>कच्चित्त्वां नावजानन्ति याजकाः पतितं यथा।</a-v><a-v>उग्रप्रतिग्रहीतारं कामयानमिव स्त्रियः॥ २२</a-v></p>
<p id="2.94.23"><a-v>उपायकुशलं वैद्यं भृत्यसंदूषणे रतम्।</a-v><a-v>शूरमैश्वर्यकामं च यो न हन्ति स वध्यते॥ २३</a-v></p>
<p id="2.94.24"><a-v>कच्चिद्धृष्टश्च शूरश्च धृतिमान्मतिमाञ्शुचिः।</a-v><a-v>कुलीनश्चानुरक्तश्च दक्षः सेनापतिः कृतः॥ २४</a-v></p>
<p id="2.94.25"><a-v>बलवन्तश्च कच्चित्ते मुख्या युद्धविशारदाः।</a-v><a-v>दृष्टापदाना विक्रान्तास्त्वया सत्कृत्य मानिताः॥ २५</a-v></p>
<p id="2.94.26"><a-v>कचिद्बलस्य भक्तं च वेतनं च यथोचितम्।</a-v><a-v>संप्राप्तकालं दातव्यं ददासि न विलम्बसे॥ २६</a-v></p>
<p id="2.94.27"><a-v>कालातिक्रमणे ह्येव भक्त वेतनयोर्भृताः।</a-v><a-v>भर्तुः कुप्यन्ति दुष्यन्ति सोऽनर्थः सुमहान्स्मृतः॥ २७</a-v></p>
<p id="2.94.28"><a-v>कच्चित्सर्वेऽनुरक्तास्त्वां कुलपुत्राः प्रधानतः।</a-v><a-v>कच्चित्प्राणांस्तवार्थेषु संत्यजन्ति समाहिताः॥ २८</a-v></p>
<p id="2.94.29"><a-v>कच्चिज्जानपदो विद्वान्दक्षिणः प्रतिभानवान्।</a-v><a-v>यथोक्तवादी दूतस्ते कृतो भरत पण्डितः॥ २९</a-v></p>
<p id="2.94.30"><a-v>कच्चिदष्टादशान्येषु स्वपक्षे दश पञ्च च।</a-v><a-v>त्रिभिस्त्रिभिरविज्ञातैर्वेत्सि तीर्थानि चारकैः॥ ३०</a-v></p>
<p id="2.94.31"><a-v>कच्चिद्व्यपास्तानहितान्प्रतियातांश्च सर्वदा।</a-v><a-v>दुर्बलाननवज्ञाय वर्तसे रिपुसूदन॥ ३१</a-v></p>
<p id="2.94.32"><a-v>कच्चिन्न लोकायतिकान्ब्राह्मणांस्तात सेवसे।</a-v><a-v>अनर्थ कुशला ह्येते बालाः पण्डितमानिनः॥ ३२</a-v></p>
<p id="2.94.33"><a-v>धर्मशास्त्रेषु मुख्येषु विद्यमानेषु दुर्बुधाः।</a-v><a-v>बुद्धिमान्वीक्षिकीं प्राप्य निरर्थं प्रवदन्ति ते॥ ३३</a-v></p>
<p id="2.94.34"><a-v>वीरैरध्युषितां पूर्वमस्माकं तात पूर्वकैः।</a-v><a-v>सत्यनामां दृढद्वारां हस्त्यश्वरथसंकुलाम्॥ ३४</a-v></p>
<p id="2.94.35"><a-v>ब्राह्मणैः क्षत्रियैर्वैश्यैः स्वकर्मनिरतैः सदा।</a-v><a-v>जितेन्द्रियैर्महोत्साहैर्वृतामात्यैः सहस्रशः॥ ३५</a-v></p>
<p id="2.94.36"><a-v>प्रासादैर्विविधाकारैर्वृतां वैद्यजनाकुलाम्।</a-v><a-v>कच्चित्समुदितां स्फीतामयोध्यां परिरक्षसि॥ ३६</a-v></p>
<p id="2.94.37"><a-v>कच्चिच्चैत्यशतैर्जुष्टः सुनिविष्टजनाकुलः।</a-v><a-v>देवस्थानैः प्रपाभिश्च तडागैश्चोपशोभितः॥ ३७</a-v></p>
<p id="2.94.38"><a-v>प्रहृष्टनरनारीकः समाजोत्सवशोभितः।</a-v><a-v>सुकृष्टसीमा पशुमान्हिंसाभिरभिवर्जितः॥ ३८</a-v></p>
<p id="2.94.39"><a-v>अदेवमातृको रम्यः श्वापदैः परिवर्जितः।</a-v><a-v>कच्चिज्जनपदः स्फीतः सुखं वसति राघव॥ ३९</a-v></p>
<p id="2.94.40"><a-v>कच्चित्ते दयिताः सर्वे कृषिगोरक्षजीविनः।</a-v><a-v>वार्तायां संश्रितस्तात लोको हि सुखमेधते॥ ४०</a-v></p>
<p id="2.94.41"><a-v>तेषां गुप्तिपरीहारैः कच्चित्ते भरणं कृतम्।</a-v><a-v>रक्ष्या हि राज्ञा धर्मेण सर्वे विषयवासिनः॥ ४१</a-v></p>
<p id="2.94.42"><a-v>कच्चित्स्त्रियः सान्त्वयसि कच्चित्ताश्च सुरक्षिताः।</a-v><a-v>कच्चिन्न श्रद्दधास्यासां कच्चिद्गुह्यं न भाषसे॥ ४२</a-v></p>
<p id="2.94.43"><a-v>कच्चिन्नागवनं गुप्तं कुञ्जराणां च तृप्यसि।</a-v><a-v>कच्चिद्दर्शयसे नित्यं मनुष्याणां विभूषितम्।</a-v><a-v>उत्थायोत्थाय पूर्वाह्णे राजपुत्रो महापथे॥ ४३</a-v></p>
<p id="2.94.44"><a-v>कच्चित्सर्वाणि दुर्गाणि धनधान्यायुधोदकैः।</a-v><a-v>यन्त्रैश्च परिपूर्णानि तथा शिल्पिधनुर्धरैः॥ ४४</a-v></p>
<p id="2.94.45"><a-v>आयस्ते विपुलः कच्चित्कच्चिदल्पतरो व्ययः।</a-v><a-v>अपात्रेषु न ते कच्चित्कोशो गच्छति राघव॥ ४५</a-v></p>
<p id="2.94.46"><a-v>देवतार्थे च पित्रर्थे ब्राह्मणाभ्यागतेषु च।</a-v><a-v>योधेषु मित्रवर्गेषु कच्चिद्गच्छति ते व्ययः॥ ४६</a-v></p>
<p id="2.94.47"><a-v>कच्चिदार्यो विशुद्धात्मा क्षारितश्चोरकर्मणा।</a-v><a-v>अपृष्टः शास्त्रकुशलैर्न लोभाद्बध्यते शुचिः॥ ४७</a-v></p>
<p id="2.94.48"><a-v>गृहीतश्चैव पृष्टश्च काले दृष्टः सकारणः।</a-v><a-v>कच्चिन्न मुच्यते चोरो धनलोभान्नरर्षभ॥ ४८</a-v></p>
<p id="2.94.49"><a-v>व्यसने कच्चिदाढ्यस्य दुगतस्य च राघव।</a-v><a-v>अर्थं विरागाः पश्यन्ति तवामात्या बहुश्रुताः॥ ४९</a-v></p>
<p id="2.94.50"><a-v>यानि मिथ्याभिशस्तानां पतन्त्यस्राणि राघव।</a-v><a-v>तानि पुत्रपशून्घ्नन्ति प्रीत्यर्थमनुशासतः॥ ५०</a-v></p>
<p id="2.94.51"><a-v>कच्चिद्वृधांश्च बालांश्च वैद्यमुख्यांश्च राघव।</a-v><a-v>दानेन मनसा वाचा त्रिभिरेतैर्बुभूषसे॥ ५१</a-v></p>
<p id="2.94.52"><a-v>कच्चिद्गुरूंश्च वृद्धांश्च तापसान्देवतातिथीन्।</a-v><a-v>चैत्यांश्च सर्वान्सिद्धार्थान्ब्राह्मणांश्च नमस्यसि॥ ५२</a-v></p>
<p id="2.94.53"><a-v>कच्चिदर्थेन वा धर्मं धर्मं धर्मेण वा पुनः।</a-v><a-v>उभौ वा प्रीतिलोभेन कामेन न विबाधसे॥ ५३</a-v></p>
<p id="2.94.54"><a-v>कच्चिदर्थं च धर्मं च कामं च जयतां वर।</a-v><a-v>विभज्य काले कालज्ञ सर्वान्भरत सेवसे॥ ५४</a-v></p>
<p id="2.94.55"><a-v>कच्चित्ते ब्राह्मणाः शर्म सर्वशास्त्रार्थकोविदः।</a-v><a-v>आशंसन्ते महाप्राज्ञ पौरजानपदैः सह॥ ५५</a-v></p>
<p id="2.94.56"><a-v>नास्तिक्यमनृतं क्रोधं प्रमादं दीर्घसूत्रताम्।</a-v><a-v>अदर्शनं ज्ञानवतामालस्यं पञ्चवृत्तिताम्॥ ५६</a-v></p>
<p id="2.94.57"><a-v>एकचिन्तनमर्थानामनर्थज्ञैश्च मन्त्रणम्।</a-v><a-v>निश्चितानामनारम्भं मन्त्रस्यापरिलक्षणम्॥ ५७</a-v></p>
<p id="2.94.58"><a-v>मङ्गलस्याप्रयोगं च प्रत्युत्थानं च सर्वशः।</a-v><a-v>कच्चित्त्वं वर्जयस्येतान्राजदोषांश्चतुर्दश॥ ५८</a-v></p>
<p id="2.94.59"><a-v>कच्चित्स्वादुकृतं भोज्यमेको नाश्नासि राघव।</a-v><a-v>कच्चिदाशंसमानेभ्यो मित्रेभ्यः संप्रयच्छसि॥ ५९</a-v></p>
<p><a-v>इति श्रीरामायणे अयोध्याकाण्डे चतुर्नवतितमः सर्गः ॥ ९४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
