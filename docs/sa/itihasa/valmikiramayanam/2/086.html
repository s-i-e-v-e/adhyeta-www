<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/086.sxml"><a-title>वाल्मीकिरामायणम् अयोध्याकाण्डम् ८६ सर्गः</a-title><a-meta>
<p>Unique Words: 328</p>
</a-meta><hr><a-sec><p id="2.86.1"><a-v>ततस्तां रजनीमुष्य भरतः सपरिच्छदः।</a-v><a-v>कृतातिथ्यो भरद्वाजं कामादभिजगाम ह॥ १</a-v></p>
<p id="2.86.2"><a-v>तमृषिः पुरुषव्याघ्रं प्रेक्ष्य प्राञ्जलिमागतम्।</a-v><a-v>हुताग्निहोत्रो भरतं भरद्वाजोऽभ्यभाषत॥ २</a-v></p>
<p id="2.86.3"><a-v>कच्चिदत्र सुखा रात्रिस्तवास्मद्विषये गता।</a-v><a-v>समग्रस्ते जनः कच्चिदातिथ्ये शंस मेऽनघ॥ ३</a-v></p>
<p id="2.86.4"><a-v>तमुवाचाञ्जलिं कृत्वा भरतोऽभिप्रणम्य च।</a-v><a-v>आश्रमादभिनिष्क्रन्तमृषिमुत्तम तेजसम्॥ ४</a-v></p>
<p id="2.86.5"><a-v>सुखोषितोऽस्मि भगवन्समग्रबलवाहनः।</a-v><a-v>तर्पितः सर्वकामैश्च सामात्यो बलवत्त्वया॥ ५</a-v></p>
<p id="2.86.6"><a-v>अपेतक्लमसंतापाः सुभक्ष्याः सुप्रतिश्रयाः।</a-v><a-v>अपि प्रेष्यानुपादाय सर्वे स्म सुसुखोषिताः॥ ६</a-v></p>
<p id="2.86.7"><a-v>आमन्त्रयेऽहं भगवन्कामं त्वामृषिसत्तम।</a-v><a-v>समीपं प्रस्थितं भ्रातुर्मैरेणेक्षस्व चक्षुषा॥ ७</a-v></p>
<p id="2.86.8"><a-v>आश्रमं तस्य धर्मज्ञ धार्मिकस्य महात्मनः।</a-v><a-v>आचक्ष्व कतमो मार्गः कियानिति च शंस मे॥ ८</a-v></p>
<p id="2.86.9"><a-v>इति पृष्टस्तु भरतं भ्रातृदर्शनलालसम्।</a-v><a-v>प्रत्युवाच महातेजा भरद्वाजो महातपाः॥ ९</a-v></p>
<p id="2.86.10"><a-v>भरतार्धतृतीयेषु योजनेष्वजने वने।</a-v><a-v>चित्रकूटो गिरिस्तत्र रम्यनिर्दरकाननः॥ १०</a-v></p>
<p id="2.86.11"><a-v>उत्तरं पार्श्वमासाद्य तस्य मन्दाकिनी नदी।</a-v><a-v>पुष्पितद्रुमसंछन्ना रम्यपुष्पितकानना॥ ११</a-v></p>
<p id="2.86.12"><a-v>अनन्तरं तत्सरितश्चित्रकूटश्च पर्वतः।</a-v><a-v>ततो पर्णकुटी तात तत्र तौ वसतो ध्रुवम्॥ १२</a-v></p>
<p id="2.86.13"><a-v>दक्षिणेनैव मार्गेण सव्यदक्षिणमेव च।</a-v><a-v>गजवाजिरथाकीर्णां वाहिनीं वाहिनीपते।</a-v><a-v>वाहयस्व महाभाग ततो द्रक्ष्यसि राघवम्॥ १३</a-v></p>
<p id="2.86.14"><a-v>प्रयाणमिति च श्रुत्वा राजराजस्य योषितः।</a-v><a-v>हित्वा यानानि यानार्हा ब्राह्मणं पर्यवारयन्॥ १४</a-v></p>
<p id="2.86.15"><a-v>वेपमाना कृशा दीना सह देव्या सुमन्त्रिया।</a-v><a-v>कौसल्या तत्र जग्राह कराभ्यां चरणौ मुनेः॥ १५</a-v></p>
<p id="2.86.16"><a-v>असमृद्धेन कामेन सर्वलोकस्य गर्हिता।</a-v><a-v>कैकेयी तस्य जग्राह चरणौ सव्यपत्रपा॥ १६</a-v></p>
<p id="2.86.17"><a-v>तं प्रदक्षिणमागम्य भगवन्तं महामुनिम्।</a-v><a-v>अदूराद्भरतस्यैव तस्थौ दीनमनास्तदा॥ १७</a-v></p>
<p id="2.86.18"><a-v>ततः पप्रच्छ भरतं भरद्वाजो दृढव्रतः।</a-v><a-v>विशेषं ज्ञातुमिच्छामि मातॄणां तव राघव॥ १८</a-v></p>
<p id="2.86.19"><a-v>एवमुक्तस्तु भरतो भरद्वाजेन धार्मिकः।</a-v><a-v>उवाच प्राञ्जलिर्भूत्वा वाक्यं वचनकोविदः॥ १९</a-v></p>
<p id="2.86.20"><a-v>यामिमां भगवन्दीनां शोकानशनकर्शिताम्।</a-v><a-v>पितुर्हि महिषीं देवीं देवतामिव पश्यसि॥ २०</a-v></p>
<p id="2.86.21"><a-v>एषा तं पुरुषव्याघ्रं सिंहविक्रान्तगामिनम्।</a-v><a-v>कौसल्या सुषुवे रामं धातारमदितिर्यथा॥ २१</a-v></p>
<p id="2.86.22"><a-v>अस्या वामभुजं श्लिष्टा यैषा तिष्ठति दुर्मनाः।</a-v><a-v>कर्णिकारस्य शाखेव शीर्णपुष्पा वनान्तरे॥ २२</a-v></p>
<p id="2.86.23"><a-v>एतस्यास्तौ सुतौ देव्याः कुमारौ देववर्णिनौ।</a-v><a-v>उभौ लक्ष्मणशत्रुघ्नौ वीरौ सत्यपराक्रमौ॥ २३</a-v></p>
<p id="2.86.24"><a-v>यस्याः कृते नरव्याघ्रौ जीवनाशमितो गतौ।</a-v><a-v>राजा पुत्रविहीनश्च स्वर्गं दशरथो गतः॥ २४</a-v></p>
<p id="2.86.25"><a-v>ऐश्वर्यकामां कैकेयीमनार्यामार्यरूपिणीम्।</a-v><a-v>ममैतां मातरं विद्धि नृशंसां पापनिश्चयाम्।</a-v><a-v>यतोमूलं हि पश्यामि व्यसनं महदात्मनः॥ २५</a-v></p>
<p id="2.86.26"><a-v>इत्युक्त्वा नरशार्दूलो बाष्पगद्गदया गिरा।</a-v><a-v>स निशश्वास ताम्राक्षो क्रुद्धो नाग इवासकृत्॥ २६</a-v></p>
<p id="2.86.27"><a-v>भरद्वाजो महर्षिस्तं ब्रुवन्तं भरतं तदा।</a-v><a-v>प्रत्युवाच महाबुद्धिरिदं वचनमर्थवत्॥ २७</a-v></p>
<p id="2.86.28"><a-v>न दोषेणावगन्तव्या कैकेयी भरत त्वया।</a-v><a-v>रामप्रव्राजनं ह्येतत्सुखोदर्कं भविष्यति॥ २८</a-v></p>
<p id="2.86.29"><a-v>अभिवाद्य तु संसिद्धः कृत्वा चैनं प्रदक्षिणम्।</a-v><a-v>आमन्त्र्य भरतः सैन्यं युज्यतामित्यचोदयत्॥ २९</a-v></p>
<p id="2.86.30"><a-v>ततो वाजिरथान्युक्त्वा दिव्यान्हेमपरिष्क्रितान्।</a-v><a-v>अध्यारोहत्प्रयाणार्थी बहून्बहुविधो जनः॥ ३०</a-v></p>
<p id="2.86.31"><a-v>गजकन्यागजाश्चैव हेमकक्ष्याः पताकिनः।</a-v><a-v>जीमूता इव घर्मान्ते सघोषाः संप्रतस्थिरे॥ ३१</a-v></p>
<p id="2.86.32"><a-v>विविधान्यपि यानानि महानि च लघूनि च।</a-v><a-v>प्रययुः सुमहार्हाणि पादैरेव पदातयः॥ ३२</a-v></p>
<p id="2.86.33"><a-v>अथ यानप्रवेकैस्तु कौसल्याप्रमुखाः स्त्रियः।</a-v><a-v>रामदर्शनकाङ्क्षिण्यः प्रययुर्मुदितास्तदा॥ ३३</a-v></p>
<p id="2.86.34"><a-v>स चार्कतरुणाभासां नियुक्तां शिबिकां शुभाम्।</a-v><a-v>आस्थाय प्रययौ श्रीमान्भरतः सपरिच्छदः॥ ३४</a-v></p>
<p id="2.86.35"><a-v>सा प्रयाता महासेना गजवाजिरथाकुला।</a-v><a-v>दक्षिणां दिशमावृत्य महामेघ इवोत्थितः।</a-v><a-v>वनानि तु व्यतिक्रम्य जुष्टानि मृगपक्षिभिः॥ ३५</a-v></p>
<p id="2.86.36"><a-v>सा संप्रहृष्टद्विपवाजियोधा वित्रासयन्ती मृगपक्षिसंघान्।</a-v><a-v>महद्वनं तत्प्रविगाहमाना रराज सेना भरतस्य तत्र॥ ३६</a-v></p>
<p><a-v>इति श्रीरामायणे अयोध्याकाण्डे षडशीतितमः सर्गः ॥ ८६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
