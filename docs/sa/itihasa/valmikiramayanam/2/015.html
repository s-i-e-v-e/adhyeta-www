<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/015.sxml"><a-title>वाल्मीकिरामायणम् अयोध्याकाण्डम् १५ सर्गः</a-title><a-meta>
<p>Unique Words: 134</p>
</a-meta><hr><a-sec><p id="2.15.1"><a-v>स रामो रथमास्थाय संप्रहृष्टसुहृज्जनः।</a-v><a-v>अपश्यन्नगरं श्रीमान्नानाजनसमाकुलम्॥ १</a-v></p>
<p id="2.15.2"><a-v>स गृहैरभ्रसंकाशैः पाण्डुरैरुपशोभितम्।</a-v><a-v>राजमार्गं ययौ रामो मध्येनागरुधूपितम्॥ २</a-v></p>
<p id="2.15.3"><a-v>शोभमानमसंबाधं तं राजपथमुत्तमम्।</a-v><a-v>संवृतं विविधैः पण्यैर्भक्ष्यैरुच्चावचैरपि॥ ३</a-v></p>
<p id="2.15.4"><a-v>आशीर्वादान्बहूञ्शृण्वन्सुहृद्भिः समुदीरितान्।</a-v><a-v>यथार्हं चापि संपूज्य सर्वानेव नरान्ययौ॥ ४</a-v></p>
<p id="2.15.5"><a-v>पितामहैराचरितं तथैव प्रपितामहैः।</a-v><a-v>अद्योपादाय तं मार्गमभिषिक्तोऽनुपालय॥ ५</a-v></p>
<p id="2.15.6"><a-v>यथा स्म लालिताः पित्रा यथा पूर्वैः पितामहैः।</a-v><a-v>ततः सुखतरं सर्वे रामे वत्स्याम राजनि॥ ६</a-v></p>
<p id="2.15.7"><a-v>अलमद्य हि भुक्तेन परमार्थैरलं च नः।</a-v><a-v>यथा पश्याम निर्यान्तं रामं राज्ये प्रतिष्ठितम्॥ ७</a-v></p>
<p id="2.15.8"><a-v>अतो हि न प्रियतरं नान्यत्किंचिद्भविष्यति।</a-v><a-v>यथाभिषेको रामस्य राज्येनामिततेजसः॥ ८</a-v></p>
<p id="2.15.9"><a-v>एताश्चान्याश्च सुहृदामुदासीनः कथाः शुभाः।</a-v><a-v>आत्मसंपूजनीः शृण्वन्ययौ रामो महापथम्॥ ९</a-v></p>
<p id="2.15.10"><a-v>न हि तस्मान्मनः कश्चिच्चक्षुषी वा नरोत्तमात्।</a-v><a-v>नरः शक्नोत्यपाक्रष्टुमतिक्रान्तेऽपि राघवे॥ १०</a-v></p>
<p id="2.15.11"><a-v>सर्वेषां स हि धर्मात्मा वर्णानां कुरुते दयाम्।</a-v><a-v>चतुर्णां हि वयःस्थानां तेन ते तमनुव्रताः॥ ११</a-v></p>
<p id="2.15.12"><a-v>स राजकुलमासाद्य महेन्द्रभवनोपमम्।</a-v><a-v>राजपुत्रः पितुर्वेश्म प्रविवेश श्रिया ज्वलन्॥ १२</a-v></p>
<p id="2.15.13"><a-v>स सर्वाः समतिक्रम्य कक्ष्या दशरथात्मजः।</a-v><a-v>संनिवर्त्य जनं सर्वं शुद्धान्तःपुरमभ्यगात्॥ १३</a-v></p>
<p id="2.15.14"><a-v>ततः प्रविष्टे पितुरन्तिकं तदा</a-v><a-v>जनः स सर्वो मुदितो नृपात्मजे।</a-v><a-v>प्रतीक्षते तस्य पुनः स्म निर्गमं</a-v><a-v>यथोदयं चन्द्रमसः सरित्पतिः॥ १४</a-v></p>
<p><a-v>इति श्रीरामायणे अयोध्याकाण्डे पञ्चदशः सर्गः ॥ १५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
