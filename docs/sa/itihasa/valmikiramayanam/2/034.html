<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/034.sxml"><a-title>वाल्मीकिरामायणम् अयोध्याकाण्डम् ३४ सर्गः</a-title><a-meta>
<p>Unique Words: 340</p>
</a-meta><hr><a-sec><p id="2.34.1"><a-v>रामस्य तु वचः श्रुत्वा मुनिवेषधरं च तम्।</a-v><a-v>समीक्ष्य सह भार्याभी राजा विगतचेतनः॥ १</a-v></p>
<p id="2.34.2"><a-v>नैनं दुःखेन संतप्तः प्रत्यवैक्षत राघवम्।</a-v><a-v>न चैनमभिसंप्रेक्ष्य प्रत्यभाषत दुर्मनाः॥ २</a-v></p>
<p id="2.34.3"><a-v>स मुहूर्तमिवासंज्ञो दुःखितश्च महीपतिः।</a-v><a-v>विललाप महाबाहू राममेवानुचिन्तयन्॥ ३</a-v></p>
<p id="2.34.4"><a-v>मन्ये खलु मया पूर्वं विवत्सा बहवः कृताः।</a-v><a-v>प्राणिनो हिंसिता वापि तस्मादिदमुपस्थितम्॥ ४</a-v></p>
<p id="2.34.5"><a-v>न त्वेवानागते काले देहाच्च्यवति जीवितम्।</a-v><a-v>कैकेय्या क्लिश्यमानस्य मृत्युर्मम न विद्यते॥ ५</a-v></p>
<p id="2.34.6"><a-v>योऽहं पावकसंकाशं पश्यामि पुरतः स्थितम्।</a-v><a-v>विहाय वसने सूक्ष्मे तापसाच्छादमात्मजम्॥ ६</a-v></p>
<p id="2.34.7"><a-v>एकस्याः खलु कैकेय्याः कृतेऽयं क्लिश्यते जनः।</a-v><a-v>स्वार्थे प्रयतमानायाः संश्रित्य निकृतिं त्विमाम्॥ ७</a-v></p>
<p id="2.34.8"><a-v>एवमुक्त्वा तु वचनं बाष्पेण पिहितेक्ष्णह।</a-v><a-v>रामेति सकृदेवोक्त्वा व्याहर्तुं न शशाक ह॥ ८</a-v></p>
<p id="2.34.9"><a-v>संज्ञां तु प्रतिलभ्यैव मुहूर्तात्स महीपतिः।</a-v><a-v>नेत्राभ्यामश्रुपूर्णाभ्यां सुमन्त्रमिदमब्रवीत्॥ ९</a-v></p>
<p id="2.34.10"><a-v>औपवाह्यं रथं युक्त्वा त्वमायाहि हयोत्तमैः।</a-v><a-v>प्रापयैनं महाभागमितो जनपदात्परम्॥ १०</a-v></p>
<p id="2.34.11"><a-v>एवं मन्ये गुणवतां गुणानां फलमुच्यते।</a-v><a-v>पित्रा मात्रा च यत्साधुर्वीरो निर्वास्यते वनम्॥ ११</a-v></p>
<p id="2.34.12"><a-v>राज्ञो वचनमाज्ञाय सुमन्त्रः शीघ्रविक्रमः।</a-v><a-v>योजयित्वाययौ तत्र रथमश्वैरलंकृतम्॥ १२</a-v></p>
<p id="2.34.13"><a-v>तं रथं राजपुत्राय सूतः कनकभूषितम्।</a-v><a-v>आचचक्षेऽञ्जलिं कृत्वा युक्तं परमवाजिभिः॥ १३</a-v></p>
<p id="2.34.14"><a-v>राजा सत्वरमाहूय व्यापृतं वित्तसंचये।</a-v><a-v>उवाच देशकालज्ञो निश्चितं सर्वतः शुचि॥ १४</a-v></p>
<p id="2.34.15"><a-v>वासांसि च महार्हाणि भूषणानि वराणि च।</a-v><a-v>वर्षाण्येतानि संख्याय वैदेह्याः क्षिप्रमानय॥ १५</a-v></p>
<p id="2.34.16"><a-v>नरेन्द्रेणैवमुक्तस्तु गत्वा कोशगृहं ततः।</a-v><a-v>प्रायच्छत्सर्वमाहृत्य सीतायै क्षिप्रमेव तत्॥ १६</a-v></p>
<p id="2.34.17"><a-v>सा सुजाता सुजातानि वैदेही प्रस्थिता वनम्।</a-v><a-v>भूषयामास गात्राणि तैर्विचित्रैर्विभूषणैः॥ १७</a-v></p>
<p id="2.34.18"><a-v>व्यराजयत वैदेही वेश्म तत्सुविभूषिता।</a-v><a-v>उद्यतोंऽशुमतः काले खं प्रभेव विवस्वतः॥ १८</a-v></p>
<p id="2.34.19"><a-v>तां भुजाभ्यां परिष्वज्य श्वश्रूर्वचनमब्रवीत्।</a-v><a-v>अनाचरन्तीं कृपणं मूध्न्युपाघ्राय मैथिलीम्॥ १९</a-v></p>
<p id="2.34.20"><a-v>असत्यः सर्वलोकेऽस्मिन्सततं सत्कृताः प्रियैः।</a-v><a-v>भर्तारं नानुमन्यन्ते विनिपातगतं स्त्रियः॥ २०</a-v></p>
<p id="2.34.21"><a-v>स त्वया नावमन्तव्यः पुत्रः प्रव्राजितो मम।</a-v><a-v>तव दैवतमस्त्वेष निर्धनः सधनोऽपि वा॥ २१</a-v></p>
<p id="2.34.22"><a-v>विज्ञाय वचनं सीता तस्या धर्मार्थसंहितम्।</a-v><a-v>कृताञ्जलिरुवाचेदं श्वश्रूमभिमुखे स्थिता॥ २२</a-v></p>
<p id="2.34.23"><a-v>करिष्ये सर्वमेवाहमार्या यदनुशास्ति माम्।</a-v><a-v>अभिज्ञास्मि यथा भर्तुर्वर्तितव्यं श्रुतं च मे॥ २३</a-v></p>
<p id="2.34.24"><a-v>न मामसज्जनेनार्या समानयितुमर्हति।</a-v><a-v>धर्माद्विचलितुं नाहमलं चन्द्रादिव प्रभा॥ २४</a-v></p>
<p id="2.34.25"><a-v>नातन्त्री वाद्यते वीणा नाचक्रो वर्तते रथः।</a-v><a-v>नापतिः सुखमेधते या स्यादपि शतात्मजा॥ २५</a-v></p>
<p id="2.34.26"><a-v>मितं ददाति हि पिता मितं माता मितं सुतः।</a-v><a-v>अमितस्य हि दातारं भर्तारं का न पूजयेत्॥ २६</a-v></p>
<p id="2.34.27"><a-v>साहमेवंगता श्रेष्ठा श्रुतधर्मपरावरा।</a-v><a-v>आर्ये किमवमन्येयं स्त्रीणां भर्ता हि दैवतम्॥ २७</a-v></p>
<p id="2.34.28"><a-v>सीताया वचनं श्रुत्वा कौसल्या हृदयंगमम्।</a-v><a-v>शुद्धसत्त्वा मुमोचाश्रु सहसा दुःखहर्षजम्॥ २८</a-v></p>
<p id="2.34.29"><a-v>तां प्राञ्जलिरभिक्रम्य मातृमध्येऽतिसत्कृताम्।</a-v><a-v>रामः परमधर्मज्ञो मातरं वाक्यमब्रवीत्॥ २९</a-v></p>
<p id="2.34.30"><a-v>अम्ब मा दुःखिता भूस्त्वं पश्य त्वं पितरं मम।</a-v><a-v>क्षयो हि वनवासस्य क्षिप्रमेव भविष्यति॥ ३०</a-v></p>
<p id="2.34.31"><a-v>सुप्तायास्ते गमिष्यन्ति नववर्षाणि पञ्च च।</a-v><a-v>सा समग्रमिह प्राप्तं मां द्रक्ष्यसि सुहृद्वृतम्॥ ३१</a-v></p>
<p id="2.34.32"><a-v>एतावदभिनीतार्थमुक्त्वा स जननीं वचः।</a-v><a-v>त्रयः शतशतार्धा हि ददर्शावेक्ष्य मातरः॥ ३२</a-v></p>
<p id="2.34.33"><a-v>ताश्चापि स तथैवार्ता मातॄर्दशरथात्मजः।</a-v><a-v>धर्मयुक्तमिदं वाक्यं निजगाद कृताञ्जलिः॥ ३३</a-v></p>
<p id="2.34.34"><a-v>संवासात्परुषं किंचिदज्ञानाद्वापि यत्कृतम्।</a-v><a-v>तन्मे समनुजानीत सर्वाश्चामन्त्रयामि वः॥ ३४</a-v></p>
<p id="2.34.35"><a-v>जज्ञेऽथ तासां संनादः क्रौञ्चीनामिव निःस्वनः।</a-v><a-v>मानवेन्द्रस्य भार्याणामेवं वदति राघवे॥ ३५</a-v></p>
<p id="2.34.36"><a-v>मुरजपणवमेघघोषव द्दशरथवेश्म बभूव यत्पुरा।</a-v><a-v>विलपित परिदेवनाकुलं व्यसनगतं तदभूत्सुदुःखितम्॥ ३६</a-v></p>
<p><a-v>इति श्रीरामायणे अयोध्याकाण्डे चतुस्त्रिंशः सर्गः ॥ ३४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
