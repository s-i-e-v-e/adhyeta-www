<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/029.sxml"><a-title>वाल्मीकिरामायणम् अयोध्याकाण्डम् २९ सर्गः</a-title><a-meta>
<p>Unique Words: 251</p>
</a-meta><hr><a-sec><p id="2.29.1"><a-v>ततः शासनमाज्ञाय भ्रातुः शुभतरं प्रियम्।</a-v><a-v>गत्वा स प्रविवेशाशु सुयज्ञस्य निवेशनम्॥ १</a-v></p>
<p id="2.29.2"><a-v>तं विप्रमग्न्यगारस्थं वन्दित्वा लक्ष्मणोऽब्रवीत्।</a-v><a-v>सखेऽभ्यागच्छ पश्य त्वं वेश्म दुष्करकारिणः॥ २</a-v></p>
<p id="2.29.3"><a-v>ततः संध्यामुपास्याशु गत्वा सौमित्रिणा सह।</a-v><a-v>जुष्टं तत्प्राविशल्लक्ष्म्या रम्यं रामनिवेशनम्॥ ३</a-v></p>
<p id="2.29.4"><a-v>तमागतं वेदविदं प्राञ्जलिः सीतया सह।</a-v><a-v>सुयज्ञमभिचक्राम राघवोऽग्निमिवार्चितम्॥ ४</a-v></p>
<p id="2.29.5"><a-v>जातरूपमयैर्मुख्यैरङ्गदैः कुण्डलैः शुभैः।</a-v><a-v>सहेम सूत्रैर्मणिभिः केयूरैर्वलयैरपि॥ ५</a-v></p>
<p id="2.29.6"><a-v>अन्यैश्च रत्नैर्बहुभिः काकुत्स्थः प्रत्यपूजयत्।</a-v><a-v>सुयज्ञं स तदोवाच रामः सीताप्रचोदितः॥ ६</a-v></p>
<p id="2.29.7"><a-v>हारं च हेमसूत्रं च भार्यायै सौम्य हारय।</a-v><a-v>रशनां चाधुना सीता दातुमिच्छति ते सखे॥ ७</a-v></p>
<p id="2.29.8"><a-v>पर्यङ्कमग्र्यास्तरणं नानारत्नविभूषितम्।</a-v><a-v>तमपीच्छति वैदेही प्रतिष्ठापयितुं त्वयि॥ ८</a-v></p>
<p id="2.29.9"><a-v>नागः शत्रुं जयो नाम मातुलो यं ददौ मम।</a-v><a-v>तं ते गजसहस्रेण ददामि द्विजपुंगव॥ ९</a-v></p>
<p id="2.29.10"><a-v>इत्युक्तः स हि रामेण सुयज्ञः प्रतिगृह्य तत्।</a-v><a-v>रामलक्ष्मणसीतानां प्रयुयोजाशिषः शिवाः॥ १०</a-v></p>
<p id="2.29.11"><a-v>अथ भ्रातरमव्यग्रं प्रियं रामः प्रियंवदः।</a-v><a-v>सौमित्रिं तमुवाचेदं ब्रह्मेव त्रिदशेश्वरम्॥ ११</a-v></p>
<p id="2.29.12"><a-v>अगस्त्यं कौशिकं चैव तावुभौ ब्राह्मणोत्तमौ।</a-v><a-v>अर्चयाहूय सौमित्रे रत्नैः सस्यमिवाम्बुभिः॥ १२</a-v></p>
<p id="2.29.13"><a-v>कौसल्यां च य आशीर्भिर्भक्तः पर्युपतिष्ठति।</a-v><a-v>आचार्यस्तैत्तिरीयाणामभिरूपश्च वेदवित्॥ १३</a-v></p>
<p id="2.29.14"><a-v>तस्य यानं च दासीश्च सौमित्रे संप्रदापय।</a-v><a-v>कौशेयानि च वस्त्राणि यावत्तुष्यति स द्विजः॥ १४</a-v></p>
<p id="2.29.15"><a-v>सूतश्चित्ररथश्चार्यः सचिवः सुचिरोषितः।</a-v><a-v>तोषयैनं महार्हैश्च रत्नैर्वस्त्रैर्धनैस्तथा॥ १५</a-v></p>
<p id="2.29.16"><a-v>शालिवाहसहस्रं च द्वे शते भद्रकांस्तथा।</a-v><a-v>व्यञ्जनार्थं च सौमित्रे गोसहस्रमुपाकुरु॥ १६</a-v></p>
<p id="2.29.17"><a-v>ततः स पुरुषव्याघ्रस्तद्धनं लक्ष्मणः स्वयम्।</a-v><a-v>यथोक्तं ब्राह्मणेन्द्राणामददाद्धनदो यथा॥ १७</a-v></p>
<p id="2.29.18"><a-v>अथाब्रवीद्बाष्पकलांस्तिष्ठतश्चोपजीविनः।</a-v><a-v>संप्रदाय बहु द्रव्यमेकैकस्योपजीविनः॥ १८</a-v></p>
<p id="2.29.19"><a-v>लक्ष्मणस्य च यद्वेश्म गृहं च यदिदं मम।</a-v><a-v>अशून्यं कार्यमेकैकं यावदागमनं मम॥ १९</a-v></p>
<p id="2.29.20"><a-v>इत्युक्त्वा दुःखितं सर्वं जनं तमुपजीविनम्।</a-v><a-v>उवाचेदं धनध्यक्षं धनमानीयतामिति।</a-v><a-v>ततोऽस्य धनमाजह्रुः सर्वमेवोपजीविनः॥ २०</a-v></p>
<p id="2.29.21"><a-v>ततः स पुरुषव्याघ्रस्तद्धनं सहलक्ष्मणः।</a-v><a-v>द्विजेभ्यो बालवृद्धेभ्यः कृपणेभ्योऽभ्यदापयत्॥ २१</a-v></p>
<p id="2.29.22"><a-v>तत्रासीत्पिङ्गलो गार्ग्यस्त्रिजटो नाम वै द्विजः।</a-v><a-v>आ पञ्चमायाः कक्ष्याया नैनं कश्चिदवारयत्॥ २२</a-v></p>
<p id="2.29.23"><a-v>स राजपुत्रमासाद्य त्रिजटो वाक्यमब्रवीत्।</a-v><a-v>निर्धनो बहुपुत्रोऽस्मि राजपुत्र महायशः।</a-v><a-v>उञ्छवृत्तिर्वने नित्यं प्रत्यवेक्षस्व मामिति॥ २३</a-v></p>
<p id="2.29.24"><a-v>तमुवाच ततो रामः परिहाससमन्वितम्।</a-v><a-v>गवां सहस्रमप्येकं न तु विश्राणितं मया।</a-v><a-v>परिक्षिपसि दण्डेन यावत्तावदवाप्स्यसि॥ २४</a-v></p>
<p id="2.29.25"><a-v>स शाटीं त्वरितः कट्यां संभ्रान्तः परिवेष्ट्य ताम्।</a-v><a-v>आविध्य दण्डं चिक्षेप सर्वप्राणेन वेगितः॥ २५</a-v></p>
<p id="2.29.26"><a-v>उवाच च ततो रामस्तं गार्ग्यमभिसान्त्वयन्।</a-v><a-v>मन्युर्न खलु कर्तव्यः परिहासो ह्ययं मम॥ २६</a-v></p>
<p id="2.29.27"><a-v>ततः सभार्यस्त्रिजटो महामुनि</a-v><a-v>र्गवामनीकं प्रतिगृह्य मोदितः।</a-v><a-v>यशोबलप्रीतिसुखोपबृंहिणी</a-v><a-v>स्तदाशिषः प्रत्यवदन्महात्मनः॥ २७</a-v></p>
<p><a-v>इति श्रीरामायणे अयोध्याकाण्डे एकोनत्रिंशत्तमः सर्गः ॥ २९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
