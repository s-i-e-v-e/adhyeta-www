<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ११ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/011.sxml"><a-title>वाल्मीकिरामायणम् अयोध्याकाण्डम् ११ सर्गः</a-title><a-meta>
<p>Unique Words: 161</p>
</a-meta><hr><a-sec><p id="2.11.1"><a-v>अतदर्हं महाराजं शयानमतथोचितम्।</a-v><a-v>ययातिमिव पुण्यान्ते देवलोकात्परिच्युतम्॥ १</a-v></p>
<p id="2.11.2"><a-v>अनर्थरूपा सिद्धार्था अभीता भयदर्शिनी।</a-v><a-v>पुनराकारयामास तमेव वरमङ्गना॥ २</a-v></p>
<p id="2.11.3"><a-v>त्वं कत्थसे महाराज सत्यवादी दृढव्रतः।</a-v><a-v>मम चेमं वरं कस्माद्विधारयितुमिच्छसि॥ ३</a-v></p>
<p id="2.11.4"><a-v>एवमुक्तस्तु कैकेय्या राजा दशरथस्तदा।</a-v><a-v>प्रत्युवाच ततः क्रुद्धो मुहूर्तं विह्वलन्निव॥ ४</a-v></p>
<p id="2.11.5"><a-v>मृते मयि गते रामे वनं मनुजपुंगवे।</a-v><a-v>हन्तानार्ये ममामित्रे रामः प्रव्राजितो वनम्॥ ५</a-v></p>
<p id="2.11.6"><a-v>यदि सत्यं ब्रवीम्येतत्तदसत्यं भविष्यति।</a-v><a-v>अकीर्तिरतुला लोके ध्रुवं परिभवश्च मे॥ ६</a-v></p>
<p id="2.11.7"><a-v>तथा विलपतस्तस्य परिभ्रमितचेतसः।</a-v><a-v>अस्तमभ्यगमत्सूर्यो रजनी चाभ्यवर्तत॥ ७</a-v></p>
<p id="2.11.8"><a-v>स त्रियामा तथार्तस्य चन्द्रमण्डलमण्डिता।</a-v><a-v>राज्ञो विलपमानस्य न व्यभासत शर्वरी॥ ८</a-v></p>
<p id="2.11.9"><a-v>तथैवोष्णं विनिःश्वस्य वृद्धो दशरथो नृपः।</a-v><a-v>विललापार्तवद्दुःखं गगनासक्तलोचनः॥ ९</a-v></p>
<p id="2.11.10"><a-v>न प्रभातं त्वयेच्छामि मयायं रचितोऽञ्जलिः।</a-v><a-v>अथ वा गम्यतां शीघ्रं नाहमिच्छामि निर्घृणाम्।</a-v><a-v>नृशंसां कैकेयीं द्रष्टुं यत्कृते व्यसनं महत्॥ १०</a-v></p>
<p id="2.11.11"><a-v>एवमुक्त्वा ततो राजा कैकेयीं संयताञ्जलिः।</a-v><a-v>प्रसादयामास पुनः कैकेयीं चेदमब्रवीत्॥ ११</a-v></p>
<p id="2.11.12"><a-v>साधुवृत्तस्य दीनस्य त्वद्गतस्य गतायुषः।</a-v><a-v>प्रसादः क्रियतां देवि भद्रे राज्ञो विशेषतः॥ १२</a-v></p>
<p id="2.11.13"><a-v>शून्येन खलु सुश्रोणि मयेदं समुदाहृतम्।</a-v><a-v>कुरु साधु प्रसादं मे बाले सहृदया ह्यसि॥ १३</a-v></p>
<p id="2.11.14"><a-v>विशुद्धभावस्य हि दुष्टभावा</a-v><a-v>ताम्रेक्षणस्याश्रुकलस्य राज्ञः।</a-v><a-v>श्रुत्वा विचित्रं करुणं विलापं</a-v><a-v>भर्तुर्नृशंसा न चकार वाक्यम्॥ १४</a-v></p>
<p id="2.11.15"><a-v>ततः स राजा पुनरेव मूर्छितः</a-v><a-v>प्रियामतुष्टां प्रतिकूलभाषिणीम्।</a-v><a-v>समीक्ष्य पुत्रस्य विवासनं प्रति</a-v><a-v>क्षितौ विसंज्ञो निपपात दुःखितः॥ १५</a-v></p>
<p><a-v>इति श्रीरामायणे अयोध्याकाण्डे एकादशः सर्गः ॥ ११</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
