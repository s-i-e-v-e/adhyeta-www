<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/072.sxml"><a-title>वाल्मीकिरामायणम् अयोध्याकाण्डम् ७२ सर्गः</a-title><a-meta>
<p>Unique Words: 252</p>
</a-meta><hr><a-sec><p id="2.72.1"><a-v>अत्र यात्रां समीहन्तं शत्रुघ्नो लक्ष्मणानुजः।</a-v><a-v>भरतं शोकसंतप्तमिदं वचनमब्रवीत्॥ १</a-v></p>
<p id="2.72.2"><a-v>गतिर्यः सर्वभूतानां दुःखे किं पुनरात्मनः।</a-v><a-v>स रामः सत्त्व संपन्नः स्त्रिया प्रव्राजितो वनम्॥ २</a-v></p>
<p id="2.72.3"><a-v>बलवान्वीर्य संपन्नो लक्ष्मणो नाम योऽप्यसौ।</a-v><a-v>किं न मोचयते रामं कृत्वापि पितृनिग्रहम्॥ ३</a-v></p>
<p id="2.72.4"><a-v>पूर्वमेव तु निग्राह्यः समवेक्ष्य नयानयौ।</a-v><a-v>उत्पथं यः समारूढो नार्या राजा वशं गतः॥ ४</a-v></p>
<p id="2.72.5"><a-v>इति संभाषमाणे तु शत्रुघ्ने लक्ष्मणानुजे।</a-v><a-v>प्राग्द्वारेऽभूत्तदा कुब्जा सर्वाभरणभूषिता॥ ५</a-v></p>
<p id="2.72.6"><a-v>लिप्ता चन्दनसारेण राजवस्त्राणि बिभ्रती।</a-v><a-v>मेखला दामभिश्चित्रै रज्जुबद्धेव वानरी॥ ६</a-v></p>
<p id="2.72.7"><a-v>तां समीक्ष्य तदा द्वाःस्थो भृशं पापस्य कारिणीम्।</a-v><a-v>गृहीत्वाकरुणं कुब्जां शत्रुघ्नाय न्यवेदयत्॥ ७</a-v></p>
<p id="2.72.8"><a-v>यस्याः कृते वने रामो न्यस्तदेहश्च वः पिता।</a-v><a-v>सेयं पापा नृशंसा च तस्याः कुरु यथामति॥ ८</a-v></p>
<p id="2.72.9"><a-v>शत्रुघ्नश्च तदाज्ञाय वचनं भृशदुःखितः।</a-v><a-v>अन्तःपुरचरान्सर्वानित्युवाच धृतव्रतः॥ ९</a-v></p>
<p id="2.72.10"><a-v>तीव्रमुत्पादितं दुःखं भ्रातॄणां मे तथा पितुः।</a-v><a-v>यया सेयं नृशंसस्य कर्मणः फलमश्नुताम्॥ १०</a-v></p>
<p id="2.72.11"><a-v>एवमुक्ता च तेनाशु सखी जनसमावृता।</a-v><a-v>गृहीता बलवत्कुब्जा सा तद्गृहमनादयत्॥ ११</a-v></p>
<p id="2.72.12"><a-v>ततः सुभृश संतप्तस्तस्याः सर्वः सखीजनः।</a-v><a-v>क्रुद्धमाज्ञाय शत्रुघ्नं व्यपलायत सर्वशः॥ १२</a-v></p>
<p id="2.72.13"><a-v>अमन्त्रयत कृत्स्नश्च तस्याः सर्वसखीजनः।</a-v><a-v>यथायं समुपक्रान्तो निःशेषं नः करिष्यति॥ १३</a-v></p>
<p id="2.72.14"><a-v>सानुक्रोशां वदान्यां च धर्मज्ञां च यशस्विनीम्।</a-v><a-v>कौसल्यां शरणं यामः सा हि नोऽस्तु ध्रुवा गतिः॥ १४</a-v></p>
<p id="2.72.15"><a-v>स च रोषेण ताम्राक्षः शत्रुघ्नः शत्रुतापनः।</a-v><a-v>विचकर्ष तदा कुब्जां क्रोशन्तीं पृथिवीतले॥ १५</a-v></p>
<p id="2.72.16"><a-v>तस्या ह्याकृष्यमाणाया मन्थरायास्ततस्ततः।</a-v><a-v>चित्रं बहुविधं भाण्डं पृथिव्यां तद्व्यशीर्यत॥ १६</a-v></p>
<p id="2.72.17"><a-v>तेन भाण्डेन संकीर्णं श्रीमद्राजनिवेशनम्।</a-v><a-v>अशोभत तदा भूयः शारदं गगनं यथा॥ १७</a-v></p>
<p id="2.72.18"><a-v>स बली बलवत्क्रोधाद्गृहीत्वा पुरुषर्षभः।</a-v><a-v>कैकेयीमभिनिर्भर्त्स्य बभाषे परुषं वचः॥ १८</a-v></p>
<p id="2.72.19"><a-v>तैर्वाक्यैः परुषैर्दुःखैः कैकेयी भृशदुःखिता।</a-v><a-v>शत्रुघ्न भयसंत्रस्ता पुत्रं शरणमागता॥ १९</a-v></p>
<p id="2.72.20"><a-v>तां प्रेक्ष्य भरतः क्रुद्धं शत्रुघ्नमिदमब्रवीत्।</a-v><a-v>अवध्याः सर्वभूतानां प्रमदाः क्षम्यतामिति॥ २०</a-v></p>
<p id="2.72.21"><a-v>हन्यामहमिमां पापां कैकेयीं दुष्टचारिणीम्।</a-v><a-v>यदि मां धार्मिको रामो नासूयेन्मातृघातकम्॥ २१</a-v></p>
<p id="2.72.22"><a-v>इमामपि हतां कुब्जां यदि जानाति राघवः।</a-v><a-v>त्वां च मां चैव धर्मात्मा नाभिभाषिष्यते ध्रुवम्॥ २२</a-v></p>
<p id="2.72.23"><a-v>भरतस्य वचः श्रुत्वा शत्रुघ्नो लक्ष्मणानुजः।</a-v><a-v>न्यवर्तत ततो रोषात्तां मुमोच च मन्थराम्॥ २३</a-v></p>
<p id="2.72.24"><a-v>सा पादमूले कैकेय्या मन्थरा निपपात ह।</a-v><a-v>निःश्वसन्ती सुदुःखार्ता कृपणं विललाप च॥ २४</a-v></p>
<p id="2.72.25"><a-v>शत्रुघ्नविक्षेपविमूढसंज्ञां समीक्ष्य कुब्जां भरतस्य माता।</a-v><a-v>शनैः समाश्वासयदार्तरूपां क्रौञ्चीं विलग्नामिव वीक्षमाणाम्॥ २५</a-v></p>
<p><a-v>इति श्रीरामायणे अयोध्याकाण्डे द्वासप्ततितमः सर्गः ॥ ७२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
