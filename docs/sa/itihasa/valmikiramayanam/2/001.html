<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/001.sxml"><a-title>वाल्मीकिरामायणम् अयोध्याकाण्डम् १ सर्गः</a-title><a-meta>
<p>Unique Words: 316</p>
</a-meta><hr><a-sec><p id="2.1.1"><a-v>कस्यचित्त्वथ कालस्य राजा दशरथः सुतम्।</a-v><a-v>भरतं केकयीपुत्रमब्रवीद्रघुनन्दनः॥ १</a-v></p>
<p id="2.1.2"><a-v>अयं केकयराजस्य पुत्रो वसति पुत्रक।</a-v><a-v>त्वां नेतुमागतो वीर युधाजिन्मातुलस्तव॥ २</a-v></p>
<p id="2.1.3"><a-v>श्रुत्वा दशरथस्यैतद्भरतः केकयीसुतः।</a-v><a-v>गमनायाभिचक्राम शत्रुघ्नसहितस्तदा॥ ३</a-v></p>
<p id="2.1.4"><a-v>आपृच्छ्य पितरं शूरो रामं चाक्लिष्टकारिणम्।</a-v><a-v>मातॄंश्चापि नरश्रेष्ठः शत्रुघ्नसहितो ययौ॥ ४</a-v></p>
<p id="2.1.5"><a-v>युधाजित्प्राप्य भरतं सशत्रुघ्नं प्रहर्षितः।</a-v><a-v>स्वपुरं प्राविशद्वीरः पिता तस्य तुतोष ह॥ ५</a-v></p>
<p id="2.1.6"><a-v>स तत्र न्यवसद्भ्रात्रा सह सत्कारसत्कृतः।</a-v><a-v>मातुलेनाश्वपतिना पुत्रस्नेहेन लालितः॥ ६</a-v></p>
<p id="2.1.7"><a-v>तत्रापि निवसन्तौ तौ तर्प्यमाणौ च कामतः।</a-v><a-v>भ्रातरौ स्मरतां वीरौ वृद्धं दशरथं नृपम्॥ ७</a-v></p>
<p id="2.1.8"><a-v>राजापि तौ महातेजाः सस्मार प्रोषितौ सुतौ।</a-v><a-v>उभौ भरतशत्रुघ्नौ महेन्द्रवरुणोपमौ॥ ८</a-v></p>
<p id="2.1.9"><a-v>सर्व एव तु तस्येष्टाश्चत्वारः पुरुषर्षभाः।</a-v><a-v>स्वशरीराद्विनिर्वृत्ताश्चत्वार इव बाहवः॥ ९</a-v></p>
<p id="2.1.10"><a-v>तेषामपि महातेजा रामो रतिकरः पितुः।</a-v><a-v>स्वयम्भूरिव भूतानां बभूव गुणवत्तरः॥ १०</a-v></p>
<p id="2.1.11"><a-v>गते च भरते रामो लक्ष्मणश्च महाबलः।</a-v><a-v>पितरं देवसंकाशं पूजयामासतुस्तदा॥ ११</a-v></p>
<p id="2.1.12"><a-v>पितुराज्ञां पुरस्कृत्य पौरकार्याणि सर्वशः।</a-v><a-v>चकार रामो धर्मात्मा प्रियाणि च हितानि च॥ १२</a-v></p>
<p id="2.1.13"><a-v>मातृभ्यो मातृकार्याणि कृत्वा परमयन्त्रितः।</a-v><a-v>गुरूणां गुरुकार्याणि काले कालेऽन्ववैक्षत॥ १३</a-v></p>
<p id="2.1.14"><a-v>एवं दशरथः प्रीतो ब्राह्मणा नैगमास्तथा।</a-v><a-v>रामस्य शीलवृत्तेन सर्वे विषयवासिनः॥ १४</a-v></p>
<p id="2.1.15"><a-v>स हि नित्यं प्रशान्तात्मा मृदुपूर्वं च भाषते।</a-v><a-v>उच्यमानोऽपि परुषं नोत्तरं प्रतिपद्यते॥ १५</a-v></p>
<p id="2.1.16"><a-v>कथंचिदुपकारेण कृतेनैकेन तुष्यति।</a-v><a-v>न स्मरत्यपकाराणां शतमप्यात्मवत्तया॥ १६</a-v></p>
<p id="2.1.17"><a-v>शीलवृद्धैर्ज्ञानवृद्धैर्वयोवृद्धैश्च सज्जनैः।</a-v><a-v>कथयन्नास्त वै नित्यमस्त्रयोग्यान्तरेष्वपि॥ १७</a-v></p>
<p id="2.1.18"><a-v>कल्याणाभिजनः साधुरदीनः सत्यवागृजुः।</a-v><a-v>वृद्धैरभिविनीतश्च द्विजैर्धर्मार्थदर्शिभिः॥ १८</a-v></p>
<p id="2.1.19"><a-v>धर्मार्थकामतत्त्वज्ञः स्मृतिमान्प्रतिभावनान्।</a-v><a-v>लौकिके समयाचरे कृतकल्पो विशारदः॥ १९</a-v></p>
<p id="2.1.20"><a-v>शास्त्रज्ञश्च कृतज्ञश्च पुरुषान्तरकोविदः।</a-v><a-v>यः प्रग्रहानुग्रहयोर्यथान्यायं विचक्षणः॥ २०</a-v></p>
<p id="2.1.21"><a-v>आयकर्मण्युपायज्ञः संदृष्टव्ययकर्मवित्।</a-v><a-v>श्रैष्ठ्यं शास्त्रसमूहेषु प्राप्तो व्यामिश्रकेष्वपि॥ २१</a-v></p>
<p id="2.1.22"><a-v>अर्थधर्मौ च संगृह्य सुखतन्त्रो न चालसः।</a-v><a-v>वैहारिकाणां शिल्पानां विज्ञातार्थविभागवित्॥ २२</a-v></p>
<p id="2.1.23"><a-v>आरोहे विनये चैव युक्तो वारणवाजिनाम्।</a-v><a-v>धनुर्वेदविदां श्रेष्ठो लोकेऽतिरथसंमतः॥ २३</a-v></p>
<p id="2.1.24"><a-v>अभियाता प्रहर्ता च सेनानयविशारदः।</a-v><a-v>अप्रधृष्यश्च संग्रामे क्रुद्धैरपि सुरासुरैः॥ २४</a-v></p>
<p id="2.1.25"><a-v>अनसूयो जितक्रोधो न दृप्तो न च मत्सरी।</a-v><a-v>न चावमन्ता भूतानां न च कालवशानुगः॥ २५</a-v></p>
<p id="2.1.26"><a-v>एवं श्रेष्ठैर्गुणैर्युक्तः प्रजानां पार्थिवात्मजः।</a-v><a-v>संमतस्त्रिषु लोकेषु वसुधायाः क्षमागुणैः।</a-v><a-v>बुद्ध्या बृहस्पतेस्तुल्यो वीर्येणापि शचीपतेः॥ २६</a-v></p>
<p id="2.1.27"><a-v>तथा सर्वप्रजाकान्तैः प्रीतिसंजननैः पितुः।</a-v><a-v>गुणैर्विरुरुचे रामो दीप्तः सूर्य इवांशुभिः॥ २७</a-v></p>
<p id="2.1.28"><a-v>तमेवंवृत्तसंपन्नमप्रधृष्य पराक्रमम्।</a-v><a-v>लोकपालोपमं नाथमकामयत मेदिनी॥ २८</a-v></p>
<p id="2.1.29"><a-v>एतैस्तु बहुभिर्युक्तं गुणैरनुपमैः सुतम्।</a-v><a-v>दृष्ट्वा दशरथो राजा चक्रे चिन्तां परंतपः॥ २९</a-v></p>
<p id="2.1.30"><a-v>एषा ह्यस्य परा प्रीतिर्हृदि संपरिवर्तते।</a-v><a-v>कदा नाम सुतं द्रक्ष्याम्यभिषिक्तमहं प्रियम्॥ ३०</a-v></p>
<p id="2.1.31"><a-v>वृद्धिकामो हि लोकस्य सर्वभूतानुकम्पनः।</a-v><a-v>मत्तः प्रियतरो लोके पर्जन्य इव वृष्टिमान्॥ ३१</a-v></p>
<p id="2.1.32"><a-v>यमशक्रसमो वीर्ये बृहस्पतिसमो मतौ।</a-v><a-v>महीधरसमो धृत्यां मत्तश्च गुणवत्तरः॥ ३२</a-v></p>
<p id="2.1.33"><a-v>महीमहमिमां कृत्स्नामधितिष्ठन्तमात्मजम्।</a-v><a-v>अनेन वयसा दृष्ट्वा यथा स्वर्गमवाप्नुयाम्॥ ३३</a-v></p>
<p id="2.1.34"><a-v>तं समीक्ष्य महाराजो युक्तं समुदितैर्गुणैः।</a-v><a-v>निश्चित्य सचिवैः सार्धं युवराजममन्यत॥ ३४</a-v></p>
<p id="2.1.35"><a-v>नानानगरवास्तव्यान्पृथग्जानपदानपि।</a-v><a-v>समानिनाय मेदिन्याः प्रधानान्पृथिवीपतिः॥ ३५</a-v></p>
<p id="2.1.36"><a-v>अथ राजवितीर्णेषु विविधेष्वासनेषु च।</a-v><a-v>राजानमेवाभिमुखा निषेदुर्नियता नृपाः॥ ३६</a-v></p>
<p id="2.1.37"><a-v>स लब्धमानैर्विनयान्वितैर्नृपैः</a-v><a-v>पुरालयैर्जानपदैश्च मानवैः।</a-v><a-v>उपोपविष्टैर्नृपतिर्वृतो बभौ</a-v><a-v>सहस्रचक्षुर्भगवानिवामरैः॥ ३७</a-v></p>
<p><a-v>इति श्रीरामायणे अयोध्याकाण्डे प्रथमः सर्गः ॥ १</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
