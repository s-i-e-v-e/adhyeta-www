<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/035.sxml"><a-title>वाल्मीकिरामायणम् अयोध्याकाण्डम् ३५ सर्गः</a-title><a-meta>
<p>Unique Words: 366</p>
</a-meta><hr><a-sec><p id="2.35.1"><a-v>अथ रामश्च सीता च लक्ष्मणश्च कृताञ्जलिः।</a-v><a-v>उपसंगृह्य राजानं चक्रुर्दीनाः प्रदक्षिणम्॥ १</a-v></p>
<p id="2.35.2"><a-v>तं चापि समनुज्ञाप्य धर्मज्ञः सीतया सह।</a-v><a-v>राघवः शोकसंमूढो जननीमभ्यवादयत्॥ २</a-v></p>
<p id="2.35.3"><a-v>अन्वक्षं लक्ष्मणो भ्रातुः कौसल्यामभ्यवादयत्।</a-v><a-v>अथ मातुः सुमित्राया जग्राह चरणौ पुनः॥ ३</a-v></p>
<p id="2.35.4"><a-v>तं वन्दमानं रुदती माता सौमित्रिमब्रवीत्।</a-v><a-v>हितकामा महाबाहुं मूर्ध्न्युपाघ्राय लक्ष्मणम्॥ ४</a-v></p>
<p id="2.35.5"><a-v>सृष्टस्त्वं वनवासाय स्वनुरक्तः सुहृज्जने।</a-v><a-v>रामे प्रमादं मा कार्षीः पुत्र भ्रातरि गच्छति॥ ५</a-v></p>
<p id="2.35.6"><a-v>व्यसनी वा समृद्धो वा गतिरेष तवानघ।</a-v><a-v>एष लोके सतां धर्मो यज्ज्येष्ठवशगो भवेत्॥ ६</a-v></p>
<p id="2.35.7"><a-v>इदं हि वृत्तमुचितं कुलस्यास्य सनातनम्।</a-v><a-v>दानं दीक्षा च यज्ञेषु तनुत्यागो मृधेषु च॥ ७</a-v></p>
<p id="2.35.8"><a-v>रामं दशरथं विद्धि मां विद्धि जनकात्मजाम्।</a-v><a-v>अयोध्यामटवीं विद्धि गच्छ तात यथासुखम्॥ ८</a-v></p>
<p id="2.35.9"><a-v>ततः सुमन्त्रः काकुत्स्थं प्राञ्जलिर्वाक्यमब्रवीत्।</a-v><a-v>विनीतो विनयज्ञश्च मातलिर्वासवं यथा॥ ९</a-v></p>
<p id="2.35.10"><a-v>रथमारोह भद्रं ते राजपुत्र महायशः।</a-v><a-v>क्षिप्रं त्वां प्रापयिष्यामि यत्र मां राम वक्ष्यसि॥ १०</a-v></p>
<p id="2.35.11"><a-v>चतुर्दश हि वर्षाणि वस्तव्यानि वने त्वया।</a-v><a-v>तान्युपक्रमितव्यानि यानि देव्यासि चोदितः॥ ११</a-v></p>
<p id="2.35.12"><a-v>तं रथं सूर्यसंकाशं सीता हृष्टेन चेतसा।</a-v><a-v>आरुरोह वरारोहा कृत्वालंकारमात्मनः॥ १२</a-v></p>
<p id="2.35.13"><a-v>तथैवायुधजातानि भ्रातृभ्यां कवचानि च।</a-v><a-v>रथोपस्थे प्रतिन्यस्य सचर्मकठिनं च तत्॥ १३</a-v></p>
<p id="2.35.14"><a-v>सीतातृतीयानारूढान्दृष्ट्वा धृष्टमचोदयत्।</a-v><a-v>सुमन्त्रः संमतानश्वान्वायुवेगसमाञ्जवे॥ १४</a-v></p>
<p id="2.35.15"><a-v>प्रयाते तु महारण्यं चिररात्राय राघवे।</a-v><a-v>बभूव नगरे मूर्च्छा बलमूर्च्छा जनस्य च॥ १५</a-v></p>
<p id="2.35.16"><a-v>तत्समाकुलसंभ्रान्तं मत्तसंकुपित द्विपम्।</a-v><a-v>हयशिञ्जितनिर्घोषं पुरमासीन्महास्वनम्॥ १६</a-v></p>
<p id="2.35.17"><a-v>ततः सबालवृद्धा सा पुरी परमपीडिता।</a-v><a-v>राममेवाभिदुद्राव घर्मार्तः सलिलं यथा॥ १७</a-v></p>
<p id="2.35.18"><a-v>पार्श्वतः पृष्ठतश्चापि लम्बमानास्तदुन्मुखाः।</a-v><a-v>बाष्पपूर्णमुखाः सर्वे तमूचुर्भृशदुःखिताः॥ १८</a-v></p>
<p id="2.35.19"><a-v>संयच्छ वाजिनां रश्मीन्सूत याहि शनैः शनैः।</a-v><a-v>मुखं द्रक्ष्यामि रामस्य दुर्दर्शं नो भविष्यति॥ १९</a-v></p>
<p id="2.35.20"><a-v>आयसं हृदयं नूनं राममातुरसंशयम्।</a-v><a-v>यद्देवगर्भप्रतिमे वनं याति न भिद्यते॥ २०</a-v></p>
<p id="2.35.21"><a-v>कृतकृत्या हि वैदेही छायेवानुगता पतिम्।</a-v><a-v>न जहाति रता धर्मे मेरुमर्कप्रभा यथा॥ २१</a-v></p>
<p id="2.35.22"><a-v>अहो लक्ष्मण सिद्धार्थः सततां प्रियवादिनम्।</a-v><a-v>भ्रातरं देवसंकाशं यस्त्वं परिचरिष्यसि॥ २२</a-v></p>
<p id="2.35.23"><a-v>महत्येषा हि ते सिद्धिरेष चाभ्युदयो महान्।</a-v><a-v>एष स्वर्गस्य मार्गश्च यदेनमनुगच्छसि।</a-v><a-v>एवं वदन्तस्ते सोढुं न शेकुर्बाष्पमागतम्॥ २३</a-v></p>
<p id="2.35.24"><a-v>अथ राजा वृतः स्त्रीभिर्दीनाभिर्दीनचेतनः।</a-v><a-v>निर्जगाम प्रियं पुत्रं द्रक्ष्यामीति ब्रुवन्गृहात्॥ २४</a-v></p>
<p id="2.35.25"><a-v>शुश्रुवे चाग्रतः स्त्रीणां रुदन्तीनां महास्वनः।</a-v><a-v>यथा नादः करेणूनां बद्धे महति कुञ्जरे॥ २५</a-v></p>
<p id="2.35.26"><a-v>पिता च राजा काकुत्स्थः श्रीमान्सन्नस्तदा बभौ।</a-v><a-v>परिपूर्णः शशी काले ग्रहेणोपप्लुतो यथा॥ २६</a-v></p>
<p id="2.35.27"><a-v>ततो हलहलाशब्दो जज्ञे रामस्य पृष्ठतः।</a-v><a-v>नराणां प्रेक्ष्य राजानं सीदन्तं भृशदुःखितम्॥ २७</a-v></p>
<p id="2.35.28"><a-v>हा रामेति जनाः केचिद्राममातेति चापरे।</a-v><a-v>अन्तःपुरं समृद्धं च क्रोशन्तं पर्यदेवयन्॥ २८</a-v></p>
<p id="2.35.29"><a-v>अन्वीक्षमाणो रामस्तु विषण्णं भ्रान्तचेतसम्।</a-v><a-v>राजानं मातरं चैव ददर्शानुगतौ पथि।</a-v><a-v>धर्मपाशेन संक्षिप्तः प्रकाशं नाभ्युदैक्षत॥ २९</a-v></p>
<p id="2.35.30"><a-v>पदातिनौ च यानार्हावदुःखार्हौ सुखोचितौ।</a-v><a-v>दृष्ट्वा संचोदयामास शीघ्रं याहीति सारथिम्॥ ३०</a-v></p>
<p id="2.35.31"><a-v>न हि तत्पुरुषव्याघ्रो दुःखदं दर्शनं पितुः।</a-v><a-v>मातुश्च सहितुं शक्तस्तोत्रार्दित इव द्विपः॥ ३१</a-v></p>
<p id="2.35.32"><a-v>तथा रुदन्तीं कौसल्यां रथं तमनुधावतीम्।</a-v><a-v>क्रोशन्तीं राम रामेति हा सीते लक्ष्मणेति च।</a-v><a-v>असकृत्प्रैक्षत तदा नृत्यन्तीमिव मातरम्॥ ३२</a-v></p>
<p id="2.35.33"><a-v>तिष्ठेति राजा चुक्रोष याहि याहीति राघवः।</a-v><a-v>सुमन्त्रस्य बभूवात्मा चक्रयोरिव चान्तरा॥ ३३</a-v></p>
<p id="2.35.34"><a-v>नाश्रौषमिति राजानमुपालब्धोऽपि वक्ष्यसि।</a-v><a-v>चिरं दुःखस्य पापिष्ठमिति रामस्तमब्रवीत्॥ ३४</a-v></p>
<p id="2.35.35"><a-v>रामस्य स वचः कुर्वन्ननुज्ञाप्य च तं जनम्।</a-v><a-v>व्रजतोऽपि हयाञ्शीघ्रं चोदयामास सारथिः॥ ३५</a-v></p>
<p id="2.35.36"><a-v>न्यवर्तत जनो राज्ञो रामं कृत्वा प्रदक्षिणम्।</a-v><a-v>मनसाप्यश्रुवेगैश्च न न्यवर्तत मानुषम्॥ ३६</a-v></p>
<p id="2.35.37"><a-v>यमिच्छेत्पुनरायान्तं नैनं दूरमनुव्रजेत्।</a-v><a-v>इत्यमात्या महाराजमूचुर्दशरथं वचः॥ ३७</a-v></p>
<p id="2.35.38"><a-v>तेषां वचः सर्वगुणोपपन्नं प्रस्विन्नगात्रः प्रविषण्णरूपः।</a-v><a-v>निशम्य राजा कृपणः सभार्यो व्यवस्थितस्तं सुतमीक्षमाणः॥ ३८</a-v></p>
<p><a-v>इति श्रीरामायणे अयोध्याकाण्डे पञ्चत्रिंशः सर्गः ॥ ३५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
