<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/021.sxml"><a-title>वाल्मीकिरामायणम् अयोध्याकाण्डम् २१ सर्गः</a-title><a-meta>
<p>Unique Words: 255</p>
</a-meta><hr><a-sec><p id="2.21.1"><a-v>तं समीक्ष्य त्ववहितं पितुर्निर्देशपालने।</a-v><a-v>कौसल्या बाष्पसंरुद्धा वचो धर्मिष्ठमब्रवीत्॥ १</a-v></p>
<p id="2.21.2"><a-v>अदृष्टदुःखो धर्मात्मा सर्वभूतप्रियंवदः।</a-v><a-v>मयि जातो दशरथात्कथमुञ्छेन वर्तयेत्॥ २</a-v></p>
<p id="2.21.3"><a-v>यस्य भृत्याश्च दासाश्च मृष्टान्यन्नानि भुञ्जते।</a-v><a-v>कथं स भोक्ष्यते नाथो वने मूलफलान्ययम्॥ ३</a-v></p>
<p id="2.21.4"><a-v>क एतच्छ्रद्दधेच्छ्रुत्वा कस्य वा न भवेद्भयम्।</a-v><a-v>गुणवान्दयितो राज्ञो राघवो यद्विवास्यते॥ ४</a-v></p>
<p id="2.21.5"><a-v>त्वया विहीनामिह मां शोकाग्निरतुलो महान्।</a-v><a-v>प्रधक्ष्यति यथा कक्षं चित्रभानुर्हिमात्यये॥ ५</a-v></p>
<p id="2.21.6"><a-v>कथं हि धेनुः स्वं वत्सं गच्छन्तं नानुगच्छति।</a-v><a-v>अहं त्वानुगमिष्यामि यत्र पुत्र गमिष्यसि॥ ६</a-v></p>
<p id="2.21.7"><a-v>तथा निगदितं मात्रा तद्वाक्यं पुरुषर्षभः।</a-v><a-v>श्रुत्वा रामोऽब्रवीद्वाक्यं मातरं भृशदुःखिताम्॥ ७</a-v></p>
<p id="2.21.8"><a-v>कैकेय्या वञ्चितो राजा मयि चारण्यमाश्रिते।</a-v><a-v>भवत्या च परित्यक्तो न नूनं वर्तयिष्यति॥ ८</a-v></p>
<p id="2.21.9"><a-v>भर्तुः किल परित्यागो नृशंसः केवलं स्त्रियाः।</a-v><a-v>स भवत्या न कर्तव्यो मनसापि विगर्हितः॥ ९</a-v></p>
<p id="2.21.10"><a-v>यावज्जीवति काकुत्स्थः पिता मे जगतीपतिः।</a-v><a-v>शुश्रूषा क्रियतां तावत्स हि धर्मः सनातनः॥ १०</a-v></p>
<p id="2.21.11"><a-v>एवमुक्ता तु रामेण कौसल्या शुभ दर्शना।</a-v><a-v>तथेत्युवाच सुप्रीता राममक्लिष्टकारिणम्॥ ११</a-v></p>
<p id="2.21.12"><a-v>एवमुक्तस्तु वचनं रामो धर्मभृतां वरः।</a-v><a-v>भूयस्तामब्रवीद्वाक्यं मातरं भृशदुःखिताम्॥ १२</a-v></p>
<p id="2.21.13"><a-v>मया चैव भवत्या च कर्तव्यं वचनं पितुः।</a-v><a-v>राजा भर्ता गुरुः श्रेष्ठः सर्वेषामीश्वरः प्रभुः॥ १३</a-v></p>
<p id="2.21.14"><a-v>इमानि तु महारण्ये विहृत्य नव पञ्च च।</a-v><a-v>वर्षाणि परमप्रीतः स्थास्यामि वचने तव॥ १४</a-v></p>
<p id="2.21.15"><a-v>एवमुक्ता प्रियं पुत्रं बाष्पपूर्णानना तदा।</a-v><a-v>उवाच परमार्ता तु कौसल्या पुत्रवत्सला॥ १५</a-v></p>
<p id="2.21.16"><a-v>आसां राम सपत्नीनां वस्तुं मध्ये न मे क्षमम्।</a-v><a-v>नय मामपि काकुत्स्थ वनं वन्यं मृगीं यथा।</a-v><a-v>यदि ते गमने बुद्धिः कृता पितुरपेक्षया॥ १६</a-v></p>
<p id="2.21.17"><a-v>तां तथा रुदतीं रामो रुदन्वचनमब्रवीत्।</a-v><a-v>जीवन्त्या हि स्त्रिया भर्ता दैवतं प्रभुरेव च।</a-v><a-v>भवत्या मम चैवाद्य राजा प्रभवति प्रभुः॥ १७</a-v></p>
<p id="2.21.18"><a-v>भरतश्चापि धर्मात्मा सर्वभूतप्रियंवदः।</a-v><a-v>भवतीमनुवर्तेत स हि धर्मरतः सदा॥ १८</a-v></p>
<p id="2.21.19"><a-v>यथा मयि तु निष्क्रान्ते पुत्रशोकेन पार्थिवः।</a-v><a-v>श्रमं नावाप्नुयात्किंचिदप्रमत्ता तथा कुरु॥ १९</a-v></p>
<p id="2.21.20"><a-v>व्रतोपवासनिरता या नारी परमोत्तमा।</a-v><a-v>भर्तारं नानुवर्तेत सा च पापगतिर्भवेत्॥ २०</a-v></p>
<p id="2.21.21"><a-v>शुश्रूषमेव कुर्वीत भर्तुः प्रियहिते रता।</a-v><a-v>एष धर्मः पुरा दृष्टो लोके वेदे श्रुतः स्मृतः॥ २१</a-v></p>
<p id="2.21.22"><a-v>पूज्यास्ते मत्कृते देवि ब्राह्मणाश्चैव सुव्रताः।</a-v><a-v>एवं कालं प्रतीक्षस्व ममागमनकाङ्क्षिणी॥ २२</a-v></p>
<p id="2.21.23"><a-v>प्राप्स्यसे परमं कामं मयि प्रत्यागते सति।</a-v><a-v>यदि धर्मभृतां श्रेष्ठो धारयिष्यति जीवितम्॥ २३</a-v></p>
<p id="2.21.24"><a-v>एवमुक्ता तु रामेण बाष्पपर्याकुलेक्षणा।</a-v><a-v>कौसल्या पुत्रशोकार्ता रामं वचनमब्रवीत्।</a-v><a-v>गच्छ पुत्र त्वमेकाग्रो भद्रं तेऽस्तु सदा विभो॥ २४</a-v></p>
<p id="2.21.25"><a-v>तथा हि रामं वनवासनिश्चितं</a-v><a-v>समीक्ष्य देवी परमेण चेतसा।</a-v><a-v>उवाच रामं शुभलक्षणं वचो</a-v><a-v>बभूव च स्वस्त्ययनाभिकाङ्क्षिणी॥ २५</a-v></p>
<p><a-v>इति श्रीरामायणे अयोध्याकाण्डे एकविंशतितमः सर्गः ॥ २१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
