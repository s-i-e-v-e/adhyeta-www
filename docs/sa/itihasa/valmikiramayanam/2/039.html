<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/039.sxml"><a-title>वाल्मीकिरामायणम् अयोध्याकाण्डम् ३९ सर्गः</a-title><a-meta>
<p>Unique Words: 166</p>
</a-meta><hr><a-sec><p id="2.39.1"><a-v>विलपन्तीं तथा तां तु कौसल्यां प्रमदोत्तमाम्।</a-v><a-v>इदं धर्मे स्थिता धर्म्यं सुमित्रा वाक्यमब्रवीत्॥ १</a-v></p>
<p id="2.39.2"><a-v>तवार्ये सद्गुणैर्युक्तः पुत्रः स पुरुषोत्तमः।</a-v><a-v>किं ते विलपितेनैवं कृपणं रुदितेन वा॥ २</a-v></p>
<p id="2.39.3"><a-v>यस्तवार्ये गतः पुत्रस्त्यक्त्वा राज्यं महाबलः।</a-v><a-v>साधु कुर्वन्महात्मानं पितरं सत्यवादिनाम्॥ ३</a-v></p>
<p id="2.39.4"><a-v>शिष्टैराचरिते सम्यक्शश्वत्प्रेत्य फलोदये।</a-v><a-v>रामो धर्मे स्थितः श्रेष्ठो न स शोच्यः कदाचन॥ ४</a-v></p>
<p id="2.39.5"><a-v>वर्तते चोत्तमां वृत्तिं लक्ष्मणोऽस्मिन्सदानघः।</a-v><a-v>दयावान्सर्वभूतेषु लाभस्तस्य महात्मनः॥ ५</a-v></p>
<p id="2.39.6"><a-v>अरण्यवासे यद्दुःखं जानती वै सुखोचिता।</a-v><a-v>अनुगच्छति वैदेही धर्मात्मानं तवात्मजम्॥ ६</a-v></p>
<p id="2.39.7"><a-v>कीर्तिभूतां पताकां यो लोके भ्रामयति प्रभुः।</a-v><a-v>दमसत्यव्रतपरः किं न प्राप्तस्तवात्मजः॥ ७</a-v></p>
<p id="2.39.8"><a-v>व्यक्तं रामस्य विज्ञाय शौचं माहात्म्यमुत्तमम्।</a-v><a-v>न गात्रमंशुभिः सूर्यः संतापयितुमर्हति॥ ८</a-v></p>
<p id="2.39.9"><a-v>शिवः सर्वेषु कालेषु काननेभ्यो विनिःसृतः।</a-v><a-v>राघवं युक्तशीतोष्णः सेविष्यति सुखोऽनिलः॥ ९</a-v></p>
<p id="2.39.10"><a-v>शयानमनघं रात्रौ पितेवाभिपरिष्वजन्।</a-v><a-v>रश्मिभिः संस्पृशञ्शीतैश्चन्द्रमा ह्लादयिष्यति॥ १०</a-v></p>
<p id="2.39.11"><a-v>ददौ चास्त्राणि दिव्यानि यस्मै ब्रह्मा महौजसे।</a-v><a-v>दानवेन्द्रं हतं दृष्ट्वा तिमिध्वजसुतं रणे॥ ११</a-v></p>
<p id="2.39.12"><a-v>पृथिव्या सह वैदेह्या श्रिया च पुरुषर्षभः।</a-v><a-v>क्षिप्रं तिसृभिरेताभिः सह रामोऽभिषेक्ष्यते॥ १२</a-v></p>
<p id="2.39.13"><a-v>दुःखजं विसृजन्त्यस्रं निष्क्रामन्तमुदीक्ष्य यम्।</a-v><a-v>समुत्स्रक्ष्यसि नेत्राभ्यां क्षिप्रमानन्दजं पयः॥ १३</a-v></p>
<p id="2.39.14"><a-v>अभिवादयमानं तं दृष्ट्वा ससुहृदं सुतम्।</a-v><a-v>मुदाश्रु मोक्ष्यसे क्षिप्रं मेघलेकेव वार्षिकी॥ १४</a-v></p>
<p id="2.39.15"><a-v>पुत्रस्ते वरदः क्षिप्रमयोध्यां पुनरागतः।</a-v><a-v>कराभ्यां मृदुपीनाभ्यां चरणौ पीडयिष्यति॥ १५</a-v></p>
<p id="2.39.16"><a-v>निशम्य तल्लक्ष्मणमातृवाक्यं रामस्य मातुर्नरदेवपत्न्याः।</a-v><a-v>सद्यः शरीरे विननाश शोकः शरद्गतो मेघ इवाल्पतोयः॥ १६</a-v></p>
<p><a-v>इति श्रीरामायणे अयोध्याकाण्डे एकोनचत्वारिंशः सर्गः ॥ ३९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
