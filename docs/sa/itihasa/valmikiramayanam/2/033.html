<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/033.sxml"><a-title>वाल्मीकिरामायणम् अयोध्याकाण्डम् ३३ सर्गः</a-title><a-meta>
<p>Unique Words: 196</p>
</a-meta><hr><a-sec><p id="2.33.1"><a-v>महामात्रवचः श्रुत्वा रामो दशरथं तदा।</a-v><a-v>अन्वभाषत वाक्यं तु विनयज्ञो विनीतवत्॥ १</a-v></p>
<p id="2.33.2"><a-v>त्यक्तभोगस्य मे राजन्वने वन्येन जीवतः।</a-v><a-v>किं कार्यमनुयात्रेण त्यक्तसङ्गस्य सर्वतः॥ २</a-v></p>
<p id="2.33.3"><a-v>यो हि दत्त्वा द्विपश्रेष्ठं कक्ष्यायां कुरुते मनः।</a-v><a-v>रज्जुस्नेहेन किं तस्य त्यजतः कुञ्जरोत्तमम्॥ ३</a-v></p>
<p id="2.33.4"><a-v>तथा मम सतां श्रेष्ठ किं ध्वजिन्या जगत्पते।</a-v><a-v>सर्वाण्येवानुजानामि चीराण्येवानयन्तु मे॥ ४</a-v></p>
<p id="2.33.5"><a-v>खनित्रपिटके चोभे ममानयत गच्छतः।</a-v><a-v>चतुर्दश वने वासं वर्षाणि वसतो मम॥ ५</a-v></p>
<p id="2.33.6"><a-v>अथ चीराणि कैकेयी स्वयमाहृत्य राघवम्।</a-v><a-v>उवाच परिधत्स्वेति जनौघे निरपत्रपा॥ ६</a-v></p>
<p id="2.33.7"><a-v>स चीरे पुरुषव्याघ्रः कैकेय्याः प्रतिगृह्य ते।</a-v><a-v>सूक्ष्मवस्त्रमवक्षिप्य मुनिवस्त्राण्यवस्त ह॥ ७</a-v></p>
<p id="2.33.8"><a-v>लक्ष्मणश्चापि तत्रैव विहाय वसने शुभे।</a-v><a-v>तापसाच्छादने चैव जग्राह पितुरग्रतः॥ ८</a-v></p>
<p id="2.33.9"><a-v>अथात्मपरिधानार्थं सीता कौशेयवासिनी।</a-v><a-v>समीक्ष्य चीरं संत्रस्ता पृषती वागुरामिव॥ ९</a-v></p>
<p id="2.33.10"><a-v>सा व्यपत्रपमाणेव प्रतिगृह्य च दुर्मनाः।</a-v><a-v>गन्धर्वराजप्रतिमं भर्तारमिदमब्रवीत्।</a-v><a-v>कथं नु चीरं बध्नन्ति मुनयो वनवासिनः॥ १०</a-v></p>
<p id="2.33.11"><a-v>कृत्वा कण्ठे च सा चीरमेकमादाय पाणिना।</a-v><a-v>तस्थौ ह्यकुषला तत्र व्रीडिता जनकात्मज॥ ११</a-v></p>
<p id="2.33.12"><a-v>तस्यास्तत्क्षिप्रमागम्य रामो धर्मभृतां वरः।</a-v><a-v>चीरं बबन्ध सीतायाः कौशेयस्योपरि स्वयम्॥ १२</a-v></p>
<p id="2.33.13"><a-v>तस्यां चीरं वसानायां नाथवत्यामनाथवत्।</a-v><a-v>प्रचुक्रोश जनः सर्वो धिक्त्वां दशरथं त्विति॥ १३</a-v></p>
<p id="2.33.14"><a-v>स निःश्वस्योष्णमैक्ष्वाकस्तां भार्यामिदमब्रवीत्।</a-v><a-v>कैकेयि कुशचीरेण न सीता गन्तुमर्हति॥ १४</a-v></p>
<p id="2.33.15"><a-v>ननु पर्याप्तमेतत्ते पापे रामविवासनम्।</a-v><a-v>किमेभिः कृपणैर्भूयः पातकैरपि ते कृतैः॥ १५</a-v></p>
<p id="2.33.16"><a-v>एवं ब्रुवन्तं पितरं रामः संप्रस्थितो वनम्।</a-v><a-v>अवाक्शिरसमासीनमिदं वचनमब्रवीत्॥ १६</a-v></p>
<p id="2.33.17"><a-v>इयं धार्मिक कौसल्या मम माता यशस्विनी।</a-v><a-v>वृद्धा चाक्षुद्रशीला च न च त्वां देवगर्हिते॥ १७</a-v></p>
<p id="2.33.18"><a-v>मया विहीनां वरद प्रपन्नां शोकसागरम्।</a-v><a-v>अदृष्टपूर्वव्यसनां भूयः संमन्तुमर्हसि॥ १८</a-v></p>
<p id="2.33.19"><a-v>इमां महेन्द्रोपमजातगर्भिणीं तथा विधातुं जनमीं ममार्हसि।</a-v><a-v>यथा वनस्थे मयि शोककर्शिता न जीवितं न्यस्य यमक्षयं व्रजेत्॥ १९</a-v></p>
<p><a-v>इति श्रीरामायणे अयोध्याकाण्डे त्रयस्त्रिंशः सर्गः ॥ ३३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
