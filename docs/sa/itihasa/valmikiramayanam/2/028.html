<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/028.sxml"><a-title>वाल्मीकिरामायणम् अयोध्याकाण्डम् २८ सर्गः</a-title><a-meta>
<p>Unique Words: 198</p>
</a-meta><hr><a-sec><p id="2.28.1"><a-v>ततोऽब्रवीन्महातेजा रामो लक्ष्मणमग्रतः।</a-v><a-v>स्थितं प्राग्गामिनं वीरं याचमानं कृताञ्जलिम्॥ १</a-v></p>
<p id="2.28.2"><a-v>मयाद्य सह सौमित्रे त्वयि गच्छति तद्वनम्।</a-v><a-v>को भरिष्यति कौसल्यां सुमित्रां वा यशस्विनीम्॥ २</a-v></p>
<p id="2.28.3"><a-v>अभिवर्षति कामैर्यः पर्जन्यः पृथिवीमिव।</a-v><a-v>स कामपाशपर्यस्तो महातेजा महीपतिः॥ ३</a-v></p>
<p id="2.28.4"><a-v>सा हि राज्यमिदं प्राप्य नृपस्याश्वपतेः सुता।</a-v><a-v>दुःखितानां सपत्नीनां न करिष्यति शोभनम्॥ ४</a-v></p>
<p id="2.28.5"><a-v>एवमुक्तस्तु रामेण लक्ष्मणः श्लक्ष्णया गिरा।</a-v><a-v>प्रत्युवाच तदा रामं वाक्यज्ञो वाक्यकोविदम्॥ ५</a-v></p>
<p id="2.28.6"><a-v>तवैव तेजसा वीर भरतः पूजयिष्यति।</a-v><a-v>कौसल्यां च सुमित्रां च प्रयतो नात्र संशयः॥ ६</a-v></p>
<p id="2.28.7"><a-v>कौसल्या बिभृयादार्या सहस्रमपि मद्विधान्।</a-v><a-v>यस्याः सहस्रं ग्रामाणां संप्राप्तमुपजीवनम्॥ ७</a-v></p>
<p id="2.28.8"><a-v>धनुरादाय सशरं खनित्रपिटकाधरः।</a-v><a-v>अग्रतस्ते गमिष्यामि पन्थानमनुदर्शयन्॥ ८</a-v></p>
<p id="2.28.9"><a-v>आहरिष्यामि ते नित्यं मूलानि च फलानि च।</a-v><a-v>वन्यानि यानि चान्यानि स्वाहाराणि तपस्विनाम्॥ ९</a-v></p>
<p id="2.28.10"><a-v>भवांस्तु सह वैदेह्या गिरिसानुषु रंस्यते।</a-v><a-v>अहं सर्वं करिष्यामि जाग्रतः स्वपतश्च ते॥ १०</a-v></p>
<p id="2.28.11"><a-v>रामस्त्वनेन वाक्येन सुप्रीतः प्रत्युवाच तम्।</a-v><a-v>व्रजापृच्छस्व सौमित्रे सर्वमेव सुहृज्जनम्॥ ११</a-v></p>
<p id="2.28.12"><a-v>ये च राज्ञो ददौ दिव्ये महात्मा वरुणः स्वयम्।</a-v><a-v>जनकस्य महायज्ञे धनुषी रौद्रदर्शने॥ १२</a-v></p>
<p id="2.28.13"><a-v>अभेद्यकवचे दिव्ये तूणी चाक्षयसायकौ।</a-v><a-v>आदित्यविमलौ चोभौ खड्गौ हेमपरिष्कृतौ॥ १३</a-v></p>
<p id="2.28.14"><a-v>सत्कृत्य निहितं सर्वमेतदाचार्यसद्मनि।</a-v><a-v>स त्वमायुधमादाय क्षिप्रमाव्रज लक्ष्मण॥ १४</a-v></p>
<p id="2.28.15"><a-v>स सुहृज्जनमामन्त्र्य वनवासाय निश्चितः।</a-v><a-v>इक्ष्वाकुगुरुमामन्त्र्य जग्राहायुधमुत्तमम्॥ १५</a-v></p>
<p id="2.28.16"><a-v>तद्दिव्यं राजशार्दूलः सत्कृतं माल्यभूषितम्।</a-v><a-v>रामाय दर्शयामास सौमित्रिः सर्वमायुधम्॥ १६</a-v></p>
<p id="2.28.17"><a-v>तमुवाचात्मवान्रामः प्रीत्या लक्ष्मणमागतम्।</a-v><a-v>काले त्वमागतः सौम्य काङ्क्षिते मम लक्ष्मण॥ १७</a-v></p>
<p id="2.28.18"><a-v>अहं प्रदातुमिच्छामि यदिदं मामकं धनम्।</a-v><a-v>ब्राह्मणेभ्यस्तपस्विभ्यस्त्वया सह परंतप॥ १८</a-v></p>
<p id="2.28.19"><a-v>वसन्तीह दृढं भक्त्या गुरुषु द्विजसत्तमाः।</a-v><a-v>तेषामपि च मे भूयः सर्वेषां चोपजीविनाम्॥ १९</a-v></p>
<p id="2.28.20"><a-v>वसिष्ठपुत्रं तु सुयज्ञमार्यं त्वमानयाशु प्रवरं द्विजानाम्।</a-v><a-v>अभिप्रयास्यामि वनं समस्ता नभ्यर्च्य शिष्टानपरान्द्विजातीन्॥ २०</a-v></p>
<p><a-v>इति श्रीरामायणे अयोध्याकाण्डे अष्टाविंशतितमः सर्गः ॥ २८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
