<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/085.sxml"><a-title>वाल्मीकिरामायणम् अयोध्याकाण्डम् ८५ सर्गः</a-title><a-meta>
<p>Unique Words: 634</p>
</a-meta><hr><a-sec><p id="2.85.1"><a-v>कृतबुद्धिं निवासाय तथैव स मुनिस्तदा।</a-v><a-v>भरतं कैकयी पुत्रमातिथ्येन न्यमन्त्रयत्॥ १</a-v></p>
<p id="2.85.2"><a-v>अब्रवीद्भरतस्त्वेनं नन्विदं भवता कृतम्।</a-v><a-v>पाद्यमर्घ्यं तथातिथ्यं वने यदूपपद्यते॥ २</a-v></p>
<p id="2.85.3"><a-v>अथोवाच भरद्वाजो भरतं प्रहसन्निव।</a-v><a-v>जाने त्वां प्रीति संयुक्तं तुष्येस्त्वं येन केनचित्॥ ३</a-v></p>
<p id="2.85.4"><a-v>सेनायास्तु तवैतस्याः कर्तुमिच्छामि भोजनम्।</a-v><a-v>मम प्रितिर्यथा रूपा त्वमर्हो मनुजर्षभ॥ ४</a-v></p>
<p id="2.85.5"><a-v>किमर्थं चापि निक्षिप्य दूरे बलमिहागतः।</a-v><a-v>कस्मान्नेहोपयातोऽसि सबलः पुरुषर्षभ॥ ५</a-v></p>
<p id="2.85.6"><a-v>भरतः प्रत्युवाचेदं प्राञ्जलिस्तं तपोधनम्।</a-v><a-v>ससैन्यो नोपयातोऽस्मि भगवन्भगवद्भयात्॥ ६</a-v></p>
<p id="2.85.7"><a-v>वाजि मुख्या मनुष्याश्च मत्ताश्च वर वारणाः।</a-v><a-v>प्रच्छाद्य महतीं भूमिं भगवन्ननुयान्ति माम्॥ ७</a-v></p>
<p id="2.85.8"><a-v>ते वृक्षानुदकं भूमिमाश्रमेषूटजांस्तथा।</a-v><a-v>न हिंस्युरिति तेनाहमेक एवागतस्ततः॥ ८</a-v></p>
<p id="2.85.9"><a-v>आनीयतामितः सेनेत्याज्ञप्तः परमर्षिणा।</a-v><a-v>तथा तु चक्रे भरतः सेनायाः समुपागमम्॥ ९</a-v></p>
<p id="2.85.10"><a-v>अग्निशालां प्रविश्याथ पीत्वापः परिमृज्य च।</a-v><a-v>आतिथ्यस्य क्रियाहेतोर्विश्वकर्माणमाह्वयत्॥ १०</a-v></p>
<p id="2.85.11"><a-v>आह्वये विश्वकर्माणमहं त्वष्टारमेव च।</a-v><a-v>आतिथ्यं कर्तुमिच्छामि तत्र मे संविधीयताम्॥ ११</a-v></p>
<p id="2.85.12"><a-v>प्राक्स्रोतसश्च या नद्यः प्रत्यक्स्रोतस एव च।</a-v><a-v>पृथिव्यामन्तरिक्षे च समायान्त्वद्य सर्वशः॥ १२</a-v></p>
<p id="2.85.13"><a-v>अन्याः स्रवन्तु मैरेयं सुरामन्याः सुनिष्ठिताम्।</a-v><a-v>अपराश्चोदकं शीतमिक्षुकाण्डरसोपमम्॥ १३</a-v></p>
<p id="2.85.14"><a-v>आह्वये देवगन्धर्वान्विश्वावसुहहाहुहून्।</a-v><a-v>तथैवाप्सरसो देवीर्गन्धर्वीश्चापि सर्वशः॥ १४</a-v></p>
<p id="2.85.15"><a-v>घृताचीमथ विश्वाचीं मिश्रकेशीमलम्बुसाम्।</a-v><a-v>शक्रं याश्चोपतिष्ठन्ति ब्रह्माणं याश्च भामिनीः।</a-v><a-v>सर्वास्तुम्बुरुणा सार्धमाह्वये सपरिच्छदाः॥ १५</a-v></p>
<p id="2.85.16"><a-v>वनं कुरुषु यद्दिव्यं वासो भूषणपत्रवत्।</a-v><a-v>दिव्यनारीफलं शश्वत्तत्कौबेरमिहैव तु॥ १६</a-v></p>
<p id="2.85.17"><a-v>इह मे भगवान्सोमो विधत्तामन्नमुत्तमम्।</a-v><a-v>भक्ष्यं भोज्यं च चोष्यं च लेह्यं च विविधं बहु॥ १७</a-v></p>
<p id="2.85.18"><a-v>विचित्राणि च माल्यानि पादपप्रच्युतानि च।</a-v><a-v>सुरादीनि च पेयानि मांसानि विविधानि च॥ १८</a-v></p>
<p id="2.85.19"><a-v>एवं समाधिना युक्तस्तेजसाप्रतिमेन च।</a-v><a-v>शिक्षास्वरसमायुक्तं तपसा चाब्रवीन्मुनिः॥ १९</a-v></p>
<p id="2.85.20"><a-v>मनसा ध्यायतस्तस्य प्राङ्मुखस्य कृताञ्जलेः।</a-v><a-v>आजग्मुस्तानि सर्वाणि दैवतानि पृथक्पृथक्॥ २०</a-v></p>
<p id="2.85.21"><a-v>मलयं दुर्दुरं चैव ततः स्वेदनुदोऽनिलः।</a-v><a-v>उपस्पृश्य ववौ युक्त्या सुप्रियात्मा सुखः शिवः॥ २१</a-v></p>
<p id="2.85.22"><a-v>ततोऽभ्यवर्तन्त घना दिव्याः कुसुमवृष्टयः।</a-v><a-v>देवदुन्दुभिघोषश्च दिक्षु सर्वासु शुश्रुवे॥ २२</a-v></p>
<p id="2.85.23"><a-v>प्रववुश्चोत्तमा वाता ननृतुश्चाप्सरोगणाः।</a-v><a-v>प्रजगुर्देवगन्धर्वा वीणा प्रमुमुचुः स्वरान्॥ २३</a-v></p>
<p id="2.85.24"><a-v>स शब्दो द्यां च भूमिं च प्राणिनां श्रवणानि च।</a-v><a-v>विवेशोच्चारितः श्लक्ष्णः समो लयगुणान्वितः॥ २४</a-v></p>
<p id="2.85.25"><a-v>तस्मिन्नुपरते शब्दे दिव्ये श्रोत्रसुखे नृणाम्।</a-v><a-v>ददर्श भारतं सैन्यं विधानं विश्वकर्मणः॥ २५</a-v></p>
<p id="2.85.26"><a-v>बभूव हि समा भूमिः समन्तात्पञ्चयोजनम्।</a-v><a-v>शाद्वलैर्बहुभिश्छन्ना नीलवैदूर्यसंनिभैः॥ २६</a-v></p>
<p id="2.85.27"><a-v>तस्मिन्बिल्वाः कपित्थाश्च पनसा बीजपूरकाः।</a-v><a-v>आमलक्यो बभूवुश्च चूताश्च फलभूषणाः॥ २७</a-v></p>
<p id="2.85.28"><a-v>उत्तरेभ्यः कुरुभ्यश्च वनं दिव्योपभोगवत्।</a-v><a-v>आजगाम नदी दिव्या तीरजैर्बहुभिर्वृता॥ २८</a-v></p>
<p id="2.85.29"><a-v>चतुःशालानि शुभ्राणि शालाश्च गजवाजिनाम्।</a-v><a-v>हर्म्यप्रासादसंघातास्तोरणानि शुभानि च॥ २९</a-v></p>
<p id="2.85.30"><a-v>सितमेघनिभं चापि राजवेश्म सुतोरणम्।</a-v><a-v>शुक्लमाल्यकृताकारं दिव्यगन्धसमुक्षितम्॥ ३०</a-v></p>
<p id="2.85.31"><a-v>चतुरस्रमसंबाधं शयनासनयानवत्।</a-v><a-v>दिव्यैः सर्वरसैर्युक्तं दिव्यभोजनवस्त्रवत्॥ ३१</a-v></p>
<p id="2.85.32"><a-v>उपकल्पित सर्वान्नं धौतनिर्मलभाजनम्।</a-v><a-v>कॢप्तसर्वासनं श्रीमत्स्वास्तीर्णशयनोत्तमम्॥ ३२</a-v></p>
<p id="2.85.33"><a-v>प्रविवेश महाबाहुरनुज्ञातो महर्षिणा।</a-v><a-v>वेश्म तद्रत्नसंपूर्णं भरतः कैकयीसुतः॥ ३३</a-v></p>
<p id="2.85.34"><a-v>अनुजग्मुश्च तं सर्वे मन्त्रिणः सपुरोहिताः।</a-v><a-v>बभूवुश्च मुदा युक्ता तं दृष्ट्वा वेश्म संविधिम्॥ ३४</a-v></p>
<p id="2.85.35"><a-v>तत्र राजासनं दिव्यं व्यजनं छत्रमेव च।</a-v><a-v>भरतो मन्त्रिभिः सार्धमभ्यवर्तत राजवत्॥ ३५</a-v></p>
<p id="2.85.36"><a-v>आसनं पूजयामास रामायाभिप्रणम्य च।</a-v><a-v>वालव्यजनमादाय न्यषीदत्सचिवासने॥ ३६</a-v></p>
<p id="2.85.37"><a-v>आनुपूर्व्यान्निषेदुश्च सर्वे मन्त्रपुरोहिताः।</a-v><a-v>ततः सेनापतिः पश्चात्प्रशास्ता च निषेदतुः॥ ३७</a-v></p>
<p id="2.85.38"><a-v>ततस्तत्र मुहूर्तेन नद्यः पायसकर्दमाः।</a-v><a-v>उपातिष्ठन्त भरतं भरद्वाजस्य शासनत्॥ ३८</a-v></p>
<p id="2.85.39"><a-v>तासामुभयतः कूलं पाण्डुमृत्तिकलेपनाः।</a-v><a-v>रम्याश्चावसथा दिव्या ब्रह्मणस्तु प्रसादजाः॥ ३९</a-v></p>
<p id="2.85.40"><a-v>तेनैव च मुहूर्तेन दिव्याभरणभूषिताः।</a-v><a-v>आगुर्विंशतिसाहस्रा ब्रह्मणा प्रहिताः स्त्रियः॥ ४०</a-v></p>
<p id="2.85.41"><a-v>सुवर्णमणिमुक्तेन प्रवालेन च शोभिताः।</a-v><a-v>आगुर्विंशतिसाहस्राः कुबेरप्रहिताः स्त्रियः॥ ४१</a-v></p>
<p id="2.85.42"><a-v>याभिर्गृहीतः पुरुषः सोन्माद इव लक्ष्यते।</a-v><a-v>आगुर्विंशतिसाहस्रा नन्दनादप्सरोगणाः॥ ४२</a-v></p>
<p id="2.85.43"><a-v>नारदस्तुम्बुरुर्गोपः पर्वतः सूर्यवर्चसः।</a-v><a-v>एते गन्धर्वराजानो भरतस्याग्रतो जगुः॥ ४३</a-v></p>
<p id="2.85.44"><a-v>अलम्बुसा मिश्रकेशी पुण्डरीकाथ वामना।</a-v><a-v>उपानृत्यंस्तु भरतं भरद्वाजस्य शासनात्॥ ४४</a-v></p>
<p id="2.85.45"><a-v>यानि माल्यानि देवेषु यानि चैत्ररथे वने।</a-v><a-v>प्रयागे तान्यदृश्यन्त भरद्वाजस्य शासनात्॥ ४५</a-v></p>
<p id="2.85.46"><a-v>बिल्वा मार्दङ्गिका आसञ्शम्या ग्राहा बिभीतकाः।</a-v><a-v>अश्वत्था नर्तकाश्चासन्भरद्वाजस्य तेजसा॥ ४६</a-v></p>
<p id="2.85.47"><a-v>ततः सरलतालाश्च तिलका नक्तमालकाः।</a-v><a-v>प्रहृष्टास्तत्र संपेतुः कुब्जाभूताथ वामनाः॥ ४७</a-v></p>
<p id="2.85.48"><a-v>शिंशपामलकी जम्बूर्याश्चान्याः कानने लताः।</a-v><a-v>प्रमदा विग्रहं कृत्वा भरद्वाजाश्रमेऽवसन्॥ ४८</a-v></p>
<p id="2.85.49"><a-v>सुरां सुरापाः पिबत पायसं च बुभुक्शिताः।</a-v><a-v>मांसनि च सुमेध्यानि भक्ष्यन्तां यावदिच्छथ॥ ४९</a-v></p>
<p id="2.85.50"><a-v>उत्साद्य स्नापयन्ति स्म नदीतीरेषु वल्गुषु।</a-v><a-v>अप्येकमेकं पुरुषं प्रमदाः सत्प चाष्ट च॥ ५०</a-v></p>
<p id="2.85.51"><a-v>संवहन्त्यः समापेतुर्नार्यो रुचिरलोचनाः।</a-v><a-v>परिमृज्य तथान्योन्यं पाययन्ति वराङ्गनाः॥ ५१</a-v></p>
<p id="2.85.52"><a-v>हयान्गजान्खरानुष्ट्रांस्तथैव सुरभेः सुतान्।</a-v><a-v>इक्षूंश्च मधुजालांश्च भोजयन्ति स्म वाहनान्।</a-v><a-v>इक्ष्वाकुवरयोधानां चोदयन्तो महाबलाः॥ ५२</a-v></p>
<p id="2.85.53"><a-v>नाश्वबन्धोऽश्वमाजानान्न गजं कुञ्जरग्रहः।</a-v><a-v>मत्तप्रमत्तमुदिता चमूः सा तत्र संबभौ॥ ५३</a-v></p>
<p id="2.85.54"><a-v>तर्पिता सर्वकामैस्ते रक्तचन्दनरूषिताः।</a-v><a-v>अप्सरोगणसंयुक्ताः सैन्या वाचमुदैरयन्॥ ५४</a-v></p>
<p id="2.85.55"><a-v>नैवायोध्यां गमिष्यामो न गमिष्याम दण्डकान्।</a-v><a-v>कुशलं भरतस्यास्तु रामस्यास्तु तथा सुखम्॥ ५५</a-v></p>
<p id="2.85.56"><a-v>इति पादातयोधाश्च हस्त्यश्वारोहबन्धकाः।</a-v><a-v>अनाथास्तं विधिं लब्ध्वा वाचमेतामुदैरयन्॥ ५६</a-v></p>
<p id="2.85.57"><a-v>संप्रहृष्टा विनेदुस्ते नरास्तत्र सहस्रशः।</a-v><a-v>भरतस्यानुयातारः स्वर्गेऽयमिति चाब्रुवन्॥ ५७</a-v></p>
<p id="2.85.58"><a-v>ततो भुक्तवतां तेषां तदन्नममृतोपमम्।</a-v><a-v>दिव्यानुद्वीक्ष्य भक्ष्यांस्तानभवद्भक्षणे मतिः॥ ५८</a-v></p>
<p id="2.85.59"><a-v>प्रेष्याश्चेट्यश्च वध्वश्च बलस्थाश्चापि सर्वशः।</a-v><a-v>बभूवुस्ते भृशं तृप्ताः सर्वे चाहतवाससः॥ ५९</a-v></p>
<p id="2.85.60"><a-v>कुञ्जराश्च खरोष्ट्रश्च गोश्वाश्च मृगपक्षिणः।</a-v><a-v>बभूवुः सुभृतास्तत्र नान्यो ह्यन्यमकल्पयत्॥ ६०</a-v></p>
<p id="2.85.61"><a-v>नाशुक्लवासास्तत्रासीत्क्षुधितो मलिनोऽपि वा।</a-v><a-v>रजसा ध्वस्तकेशो वा नरः कश्चिददृश्यत॥ ६१</a-v></p>
<p id="2.85.62"><a-v>आजैश्चापि च वाराहैर्निष्ठानवरसंचयैः।</a-v><a-v>फलनिर्यूहसंसिद्धैः सूपैर्गन्धरसान्वितैः॥ ६२</a-v></p>
<p id="2.85.63"><a-v>पुष्पध्वजवतीः पूर्णाः शुक्लस्यान्नस्य चाभितः।</a-v><a-v>ददृशुर्विस्मितास्तत्र नरा लौहीः सहस्रशः॥ ६३</a-v></p>
<p id="2.85.64"><a-v>बभूवुर्वनपार्श्वेषु कूपाः पायसकर्दमाः।</a-v><a-v>ताश्च कामदुघा गावो द्रुमाश्चासन्मधुश्च्युतः॥ ६४</a-v></p>
<p id="2.85.65"><a-v>वाप्यो मैरेयपूर्णाश्च मृष्टमांसचयैर्वृताः।</a-v><a-v>प्रतप्तपिठरैश्चापि मार्गमायूरकौक्कुटैः॥ ६५</a-v></p>
<p id="2.85.66"><a-v>पात्रीणां च सहस्राणि शातकुम्भमयानि च।</a-v><a-v>स्थाल्यः कुम्भ्यः करम्भ्यश्च दधिपूर्णाः सुसंस्कृताः।</a-v><a-v>यौवनस्थस्य गौरस्य कपित्थस्य सुगन्धिनः॥ ६६</a-v></p>
<p id="2.85.67"><a-v>ह्रदाः पूर्णा रसालस्य दध्नः श्वेतस्य चापरे।</a-v><a-v>बभूवुः पायसस्यान्ते शर्करायाश्च संचयाः॥ ६७</a-v></p>
<p id="2.85.68"><a-v>कल्कांश्चूर्णकषायांश्च स्नानानि विविधानि च।</a-v><a-v>ददृशुर्भाजनस्थानि तीर्थेषु सरितां नराः॥ ६८</a-v></p>
<p id="2.85.69"><a-v>शुक्लानंशुमतश्चापि दन्तधावनसंचयान्।</a-v><a-v>शुक्लांश्चन्दनकल्कांश्च समुद्गेष्ववतिष्ठतः॥ ६९</a-v></p>
<p id="2.85.70"><a-v>दर्पणान्परिमृष्टांश्च वाससां चापि संचयान्।</a-v><a-v>पादुकोपानहां चैव युग्मान्यत्र सहस्रशः॥ ७०</a-v></p>
<p id="2.85.71"><a-v>आञ्जनीः कङ्कतान्कूर्चांश्छत्राणि च धनूंषि च।</a-v><a-v>मर्मत्राणानि चित्राणि शयनान्यासनानि च॥ ७१</a-v></p>
<p id="2.85.72"><a-v>प्रतिपानह्रदान्पूर्णान्खरोष्ट्रगजवाजिनाम्।</a-v><a-v>अवगाह्य सुतीर्थांश्च ह्रदान्सोत्पल पुष्करान्॥ ७२</a-v></p>
<p id="2.85.73"><a-v>नीलवैदूर्यवर्णांश्च मृदून्यवससंचयान्।</a-v><a-v>निर्वापार्थं पशूनां ते ददृशुस्तत्र सर्वशः॥ ७३</a-v></p>
<p id="2.85.74"><a-v>व्यस्मयन्त मनुष्यास्ते स्वप्नकल्पं तदद्भुतम्।</a-v><a-v>दृष्ट्वातिथ्यं कृतं तादृग्भरतस्य महर्षिणा॥ ७४</a-v></p>
<p id="2.85.75"><a-v>इत्येवं रममाणानां देवानामिव नन्दने।</a-v><a-v>भरद्वाजाश्रमे रम्ये सा रात्रिर्व्यत्यवर्तत॥ ७५</a-v></p>
<p id="2.85.76"><a-v>प्रतिजग्मुश्च ता नद्यो गन्धर्वाश्च यथागतम्।</a-v><a-v>भरद्वाजमनुज्ञाप्य ताश्च सर्वा वराङ्गनाः॥ ७६</a-v></p>
<p id="2.85.77"><a-v>तथैव मत्ता मदिरोत्कटा नरा स्तथैव दिव्यागुरुचन्दनोक्षिताः।</a-v><a-v>तथैव दिव्या विविधाः स्रगुत्तमाः पृथक्प्रकीर्णा मनुजैः प्रमर्दिताः॥ ७७</a-v></p>
<p><a-v>इति श्रीरामायणे अयोध्याकाण्डे पञ्चाशीतितमः सर्गः ॥ ८५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
