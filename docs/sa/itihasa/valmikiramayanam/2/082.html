<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/082.sxml"><a-title>वाल्मीकिरामायणम् अयोध्याकाण्डम् ८२ सर्गः</a-title><a-meta>
<p>Unique Words: 249</p>
</a-meta><hr><a-sec><p id="2.82.1"><a-v>तच्छ्रुत्वा निपुणं सर्वं भरतः सह मन्त्रिभिः।</a-v><a-v>इङ्गुदीमूलमागम्य रामशय्यामवेक्ष्य ताम्॥ १</a-v></p>
<p id="2.82.2"><a-v>अब्रवीज्जननीः सर्वा इह तेन महात्मना।</a-v><a-v>शर्वरी शयिता भूमाविदमस्य विमर्दितम्॥ २</a-v></p>
<p id="2.82.3"><a-v>महाभागकुलीनेन महाभागेन धीमता।</a-v><a-v>जातो दशरथेनोर्व्यां न रामः स्वप्तुमर्हति॥ ३</a-v></p>
<p id="2.82.4"><a-v>अजिनोत्तरसंस्तीर्णे वरास्तरणसंचये।</a-v><a-v>शयित्वा पुरुषव्याघ्रः कथं शेते महीतले॥ ४</a-v></p>
<p id="2.82.5"><a-v>प्रासादाग्र विमानेषु वलभीषु च सर्वदा।</a-v><a-v>हैमराजतभौमेषु वरास्तरणशालिषु॥ ५</a-v></p>
<p id="2.82.6"><a-v>पुष्पसंचयचित्रेषु चन्दनागरुगन्धिषु।</a-v><a-v>पाण्डुराभ्रप्रकाशेषु शुकसंघरुतेषु च॥ ६</a-v></p>
<p id="2.82.7"><a-v>गीतवादित्रनिर्घोषैर्वराभरणनिःस्वनैः।</a-v><a-v>मृदङ्गवरशब्दैश्च सततं प्रतिबोधितः॥ ७</a-v></p>
<p id="2.82.8"><a-v>बन्दिभिर्वन्दितः काले बहुभिः सूतमागधैः।</a-v><a-v>गाथाभिरनुरूपाभिः स्तुतिभिश्च परंतपः॥ ८</a-v></p>
<p id="2.82.9"><a-v>अश्रद्धेयमिदं लोके न सत्यं प्रतिभाति मा।</a-v><a-v>मुह्यते खलु मे भावः स्वप्नोऽयमिति मे मतिः॥ ९</a-v></p>
<p id="2.82.10"><a-v>न नूनं दैवतं किंचित्कालेन बलवत्तरम्।</a-v><a-v>यत्र दाशरथी रामो भूमावेवं शयीत सः॥ १०</a-v></p>
<p id="2.82.11"><a-v>विदेहराजस्य सुता सीता च प्रियदर्शना।</a-v><a-v>दयिता शयिता भूमौ स्नुषा दशरथस्य च॥ ११</a-v></p>
<p id="2.82.12"><a-v>इयं शय्या मम भ्रातुरिदं हि परिवर्तितम्।</a-v><a-v>स्थण्डिले कठिने सर्वं गात्रैर्विमृदितं तृणम्॥ १२</a-v></p>
<p id="2.82.13"><a-v>मन्ये साभरणा सुप्ता सीतास्मिञ्शयने तदा।</a-v><a-v>तत्र तत्र हि दृश्यन्ते सक्ताः कनकबिन्दवः॥ १३</a-v></p>
<p id="2.82.14"><a-v>उत्तरीयमिहासक्तं सुव्यक्तं सीतया तदा।</a-v><a-v>तथा ह्येते प्रकाशन्ते सक्ताः कौशेयतन्तवः॥ १४</a-v></p>
<p id="2.82.15"><a-v>मन्ये भर्तुः सुखा शय्या येन बाला तपस्विनी।</a-v><a-v>सुकुमारी सती दुःखं न विजानाति मैथिली॥ १५</a-v></p>
<p id="2.82.16"><a-v>सार्वभौम कुले जातः सर्वलोकसुखावहः।</a-v><a-v>सर्वलोकप्रियस्त्यक्त्वा राज्यं प्रियमनुत्तमम्॥ १६</a-v></p>
<p id="2.82.17"><a-v>कथमिन्दीवरश्यामो रक्ताक्षः प्रियदर्शनः।</a-v><a-v>सुखभागी च दुःखार्हः शयितो भुवि राघवः॥ १७</a-v></p>
<p id="2.82.18"><a-v>सिद्धार्था खलु वैदेही पतिं यानुगता वनम्।</a-v><a-v>वयं संशयिताः सर्वे हीनास्तेन महात्मना॥ १८</a-v></p>
<p id="2.82.19"><a-v>अकर्णधारा पृथिवी शून्येव प्रतिभाति मा।</a-v><a-v>गते दशरथे स्वर्गे रामे चारण्यमाश्रिते॥ १९</a-v></p>
<p id="2.82.20"><a-v>न च प्रार्थयते कश्चिन्मनसापि वसुंधराम्।</a-v><a-v>वनेऽपि वसतस्तस्य बाहुवीर्याभिरक्षिताम्॥ २०</a-v></p>
<p id="2.82.21"><a-v>शून्यसंवरणारक्षामयन्त्रितहयद्विपाम्।</a-v><a-v>अपावृतपुरद्वारां राजधानीमरक्षिताम्॥ २१</a-v></p>
<p id="2.82.22"><a-v>अप्रहृष्टबलां न्यूनां विषमस्थामनावृताम्।</a-v><a-v>शत्रवो नाभिमन्यन्ते भक्ष्यान्विषकृतानिव॥ २२</a-v></p>
<p id="2.82.23"><a-v>अद्य प्रभृति भूमौ तु शयिष्येऽहं तृणेषु वा।</a-v><a-v>फलमूलाशनो नित्यं जटाचीराणि धारयन्॥ २३</a-v></p>
<p id="2.82.24"><a-v>तस्यार्थमुत्तरं कालं निवत्स्यामि सुखं वने।</a-v><a-v>तं प्रतिश्रवमामुच्य नास्य मिथ्या भविष्यति॥ २४</a-v></p>
<p id="2.82.25"><a-v>वसन्तं भ्रातुरर्थाय शत्रुघ्नो मानुवत्स्यति।</a-v><a-v>लक्ष्मणेन सह त्वार्यो अयोध्यां पालयिष्यति॥ २५</a-v></p>
<p id="2.82.26"><a-v>अभिषेक्ष्यन्ति काकुत्स्थमयोध्यायां द्विजातयः।</a-v><a-v>अपि मे देवताः कुर्युरिमं सत्यं मनोरथम्॥ २६</a-v></p>
<p id="2.82.27"><a-v>प्रसाद्यमानः शिरसा मया स्वयं बहुप्रकारं यदि न प्रपत्स्यते।</a-v><a-v>ततोऽनुवत्स्यामि चिराय राघवं वने वसन्नार्हति मामुपेक्षितुम्॥ २७</a-v></p>
<p><a-v>इति श्रीरामायणे अयोध्याकाण्डे द्व्यशीतितमः सर्गः ॥ ८२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
