<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/038.sxml"><a-title>वाल्मीकिरामायणम् अयोध्याकाण्डम् ३८ सर्गः</a-title><a-meta>
<p>Unique Words: 204</p>
</a-meta><hr><a-sec><p id="2.38.1"><a-v>ततः समीक्ष्य शयने सन्नं शोकेन पार्थिवम्।</a-v><a-v>कौसल्या पुत्रशोकार्ता तमुवाच महीपतिम्॥ १</a-v></p>
<p id="2.38.2"><a-v>राघवो नरशार्दूल विषमुप्त्वा द्विजिह्ववत्।</a-v><a-v>विचरिष्यति कैकेयी निर्मुक्तेव हि पन्नगी॥ २</a-v></p>
<p id="2.38.3"><a-v>विवास्य रामं सुभगा लब्धकामा समाहिता।</a-v><a-v>त्रासयिष्यति मां भूयो दुष्टाहिरिव वेश्मनि॥ ३</a-v></p>
<p id="2.38.4"><a-v>अथ स्म नगरे रामश्चरन्भैक्षं गृहे वसेत्।</a-v><a-v>कामकारो वरं दातुमपि दासं ममात्मजम्॥ ४</a-v></p>
<p id="2.38.5"><a-v>पातयित्वा तु कैकेय्या रामं स्थानाद्यथेष्टतः।</a-v><a-v>प्रदिष्टो रक्षसां भागः पर्वणीवाहिताग्निना॥ ५</a-v></p>
<p id="2.38.6"><a-v>गजराजगतिर्वीरो महाबाहुर्धनुर्धरः।</a-v><a-v>वनमाविशते नूनं सभार्यः सहलक्ष्मणः॥ ६</a-v></p>
<p id="2.38.7"><a-v>वने त्वदृष्टदुःखानां कैकेय्यानुमते त्वया।</a-v><a-v>त्यक्तानां वनवासाय का न्ववस्था भविष्यति॥ ७</a-v></p>
<p id="2.38.8"><a-v>ते रत्नहीनास्तरुणाः फलकाले विवासिताः।</a-v><a-v>कथं वत्स्यन्ति कृपणाः फलमूलैः कृताशनाः॥ ८</a-v></p>
<p id="2.38.9"><a-v>अपीदानीं स कालः स्यान्मम शोकक्षयः शिवः।</a-v><a-v>सभार्यं यत्सह भ्रात्रा पश्येयमिह राघवम्॥ ९</a-v></p>
<p id="2.38.10"><a-v>श्रुत्वैवोपस्थितौ वीरौ कदायोध्या भविष्यति।</a-v><a-v>यशस्विनी हृष्टजना सूच्छ्रितध्वजमालिनी॥ १०</a-v></p>
<p id="2.38.11"><a-v>कदा प्रेक्ष्य नरव्याघ्रावरण्यात्पुनरागतौ।</a-v><a-v>नन्दिष्यति पुरी हृष्टा समुद्र इव पर्वणि॥ ११</a-v></p>
<p id="2.38.12"><a-v>कदायोध्यां महाबाहुः पुरीं वीरः प्रवेक्ष्यति।</a-v><a-v>पुरस्कृत्य रथे सीतां वृषभो गोवधूमिव॥ १२</a-v></p>
<p id="2.38.13"><a-v>कदा प्राणिसहस्राणि राजमार्गे ममात्मजौ।</a-v><a-v>लाजैरवकरिष्यन्ति प्रविशन्तावरिंदमौ॥ १३</a-v></p>
<p id="2.38.14"><a-v>कदा सुमनसः कन्या द्विजातीनां फलानि च।</a-v><a-v>प्रदिशन्त्यः पुरीं हृष्टाः करिष्यन्ति प्रदक्षिणम्॥ १४</a-v></p>
<p id="2.38.15"><a-v>कदा परिणतो बुद्ध्या वयसा चामरप्रभः।</a-v><a-v>अभ्युपैष्यति धर्मज्ञस्त्रिवर्ष इव मां ललन्॥ १५</a-v></p>
<p id="2.38.16"><a-v>निःसंशयं मया मन्ये पुरा वीर कदर्यया।</a-v><a-v>पातु कामेषु वत्सेषु मातॄणां शातिताः स्तनाः॥ १६</a-v></p>
<p id="2.38.17"><a-v>साहं गौरिव सिंहेन विवत्सा वत्सला कृता।</a-v><a-v>कैकेय्या पुरुषव्याघ्र बालवत्सेव गौर्बलात्॥ १७</a-v></p>
<p id="2.38.18"><a-v>न हि तावद्गुणैर्जुष्टं सर्वशास्त्रविशारदम्।</a-v><a-v>एकपुत्रा विना पुत्रमहं जीवितुमुत्सहे॥ १८</a-v></p>
<p id="2.38.19"><a-v>न हि मे जीविते किंचित्सामर्थमिह कल्प्यते।</a-v><a-v>अपश्यन्त्याः प्रियं पुत्रं महाबाहुं महाबलम्॥ १९</a-v></p>
<p id="2.38.20"><a-v>अयं हि मां दीपयते समुत्थित स्तनूजशोकप्रभवो हुताशनः।</a-v><a-v>महीमिमां रश्मिभिरुत्तमप्रभो यथा निदाघे भगवान्दिवाकरः॥ २०</a-v></p>
<p><a-v>इति श्रीरामायणे अयोध्याकाण्डे अष्टत्रिंशः सर्गः ॥ ३८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
