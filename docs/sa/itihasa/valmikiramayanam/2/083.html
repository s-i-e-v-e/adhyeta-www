<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८३ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/083.sxml"><a-title>वाल्मीकिरामायणम् अयोध्याकाण्डम् ८३ सर्गः</a-title><a-meta>
<p>Unique Words: 213</p>
</a-meta><hr><a-sec><p id="2.83.1"><a-v>व्युष्य रात्रिं तु तत्रैव गङ्गाकूले स राघवः।</a-v><a-v>भरतः काल्यमुत्थाय शत्रुघ्नमिदमब्रवीत्॥ १</a-v></p>
<p id="2.83.2"><a-v>शत्रुघोत्तिष्ठ किं शेषे निषादाधिपतिं गुहम्।</a-v><a-v>शीघ्रमानय भद्रं ते तारयिष्यति वाहिनीम्॥ २</a-v></p>
<p id="2.83.3"><a-v>जागर्मि नाहं स्वपिमि तथैवार्यं विचिन्तयन्।</a-v><a-v>इत्येवमब्रवीद्भ्रात्रा शत्रुघ्नोऽपि प्रचोदितः॥ ३</a-v></p>
<p id="2.83.4"><a-v>इति संवदतोरेवमन्योन्यं नरसिंहयोः।</a-v><a-v>आगम्य प्राञ्जलिः काले गुहो भरतमब्रवीत्॥ ४</a-v></p>
<p id="2.83.5"><a-v>कच्चित्सुखं नदीतीरेऽवात्सीः काकुत्स्थ शर्वरीम्।</a-v><a-v>कच्चिच्च सह सैन्यस्य तव सर्वमनामयम्॥ ५</a-v></p>
<p id="2.83.6"><a-v>गुहस्य तत्तु वचनं श्रुत्वा स्नेहादुदीरितम्।</a-v><a-v>रामस्यानुवशो वाक्यं भरतोऽपीदमब्रवीत्॥ ६</a-v></p>
<p id="2.83.7"><a-v>सुखा नः शर्वरी राजन्पूजिताश्चापि ते वयम्।</a-v><a-v>गङ्गां तु नौभिर्बह्वीभिर्दाशाः संतारयन्तु नः॥ ७</a-v></p>
<p id="2.83.8"><a-v>ततो गुहः संत्वरितः श्रुत्वा भरतशासनम्।</a-v><a-v>प्रतिप्रविश्य नगरं तं ज्ञातिजनमब्रवीत्॥ ८</a-v></p>
<p id="2.83.9"><a-v>उत्तिष्ठत प्रबुध्यध्वं भद्रमस्तु हि वः सदा।</a-v><a-v>नावः समनुकर्षध्वं तारयिष्याम वाहिनीम्॥ ९</a-v></p>
<p id="2.83.10"><a-v>ते तथोक्ताः समुत्थाय त्वरिता राजशासनात्।</a-v><a-v>पञ्च नावां शतान्येव समानिन्युः समन्ततः॥ १०</a-v></p>
<p id="2.83.11"><a-v>अन्याः स्वस्तिकविज्ञेया महाघण्डा धरा वराः।</a-v><a-v>शोभमानाः पताकिन्यो युक्तवाताः सुसंहताः॥ ११</a-v></p>
<p id="2.83.12"><a-v>ततः स्वस्तिकविज्ञेयां पाण्डुकम्बलसंवृताम्।</a-v><a-v>सनन्दिघोषां कल्याणीं गुहो नावमुपाहरत्॥ १२</a-v></p>
<p id="2.83.13"><a-v>तामारुरोह भरतः शत्रुघ्नश्च महाबलः।</a-v><a-v>कौसल्या च सुमित्रा च याश्चान्या राजयोषितः॥ १३</a-v></p>
<p id="2.83.14"><a-v>पुरोहितश्च तत्पूर्वं गुरवे ब्राह्मणाश्च ये।</a-v><a-v>अनन्तरं राजदारास्तथैव शकटापणाः॥ १४</a-v></p>
<p id="2.83.15"><a-v>आवासमादीपयतां तीर्थं चाप्यवगाहताम्।</a-v><a-v>भाण्डानि चाददानानां घोषस्त्रिदिवमस्पृशत्॥ १५</a-v></p>
<p id="2.83.16"><a-v>पताकिन्यस्तु ता नावः स्वयं दाशैरधिष्ठिताः।</a-v><a-v>वहन्त्यो जनमारूढं तदा संपेतुराशुगाः॥ १६</a-v></p>
<p id="2.83.17"><a-v>नारीणामभिपूर्णास्तु काश्चित्काश्चित्तु वाजिनाम्।</a-v><a-v>कश्चित्तत्र वहन्ति स्म यानयुग्यं महाधनम्॥ १७</a-v></p>
<p id="2.83.18"><a-v>ताः स्म गत्वा परं तीरमवरोप्य च तं जनम्।</a-v><a-v>निवृत्ताः काण्डचित्राणि क्रियन्ते दाशबन्धुभिः॥ १८</a-v></p>
<p id="2.83.19"><a-v>सवैजयन्तास्तु गजा गजारोहैः प्रचोदिताः।</a-v><a-v>तरन्तः स्म प्रकाशन्ते सध्वजा इव पर्वताः॥ १९</a-v></p>
<p id="2.83.20"><a-v>नावश्चारुरुहुस्त्वन्ये प्लवैस्तेरुस्तथापरे।</a-v><a-v>अन्ये कुम्भघटैस्तेरुरन्ये तेरुश्च बाहुभिः॥ २०</a-v></p>
<p id="2.83.21"><a-v>सा पुण्या ध्वजिनी गङ्गां दाशैः संतारिता स्वयम्।</a-v><a-v>मैत्रे मुहूर्ते प्रययौ प्रयागवनमुत्तमम्॥ २१</a-v></p>
<p id="2.83.22"><a-v>आश्वासयित्वा च चमूं महात्मा निवेशयित्वा च यथोपजोषम्।</a-v><a-v>द्रष्टुं भरद्वाजमृषिप्रवर्य मृत्विग्वृतः सन्भरतः प्रतस्थे॥ २२</a-v></p>
<p><a-v>इति श्रीरामायणे अयोध्याकाण्डे त्र्यशीतितमः सर्गः ॥ ८३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
