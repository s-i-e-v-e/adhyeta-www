<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/095.sxml"><a-title>वाल्मीकिरामायणम् अयोध्याकाण्डम् ९५ सर्गः</a-title><a-meta>
<p>Unique Words: 442</p>
</a-meta><hr><a-sec><p id="2.95.1"><a-v>रामस्य वचनं श्रुत्वा भरतः प्रत्युवाच ह।</a-v><a-v>किं मे धर्माद्विहीनस्य राजधर्मः करिष्यति॥ १</a-v></p>
<p id="2.95.2"><a-v>शाश्वतोऽयं सदा धर्मः स्थितोऽस्मासु नरर्षभ।</a-v><a-v>ज्येष्ठ पुत्रे स्थिते राजन्न कनीयान्भवेन्नृपः॥ २</a-v></p>
<p id="2.95.3"><a-v>स समृद्धां मया सार्धमयोध्यां गच्छ राघव।</a-v><a-v>अभिषेचय चात्मानं कुलस्यास्य भवाय नः॥ ३</a-v></p>
<p id="2.95.4"><a-v>राजानं मानुषं प्राहुर्देवत्वे संमतो मम।</a-v><a-v>यस्य धर्मार्थसहितं वृत्तमाहुरमानुषम्॥ ४</a-v></p>
<p id="2.95.5"><a-v>केकयस्थे च मयि तु त्वयि चारण्यमाश्रिते।</a-v><a-v>दिवमार्य गतो राजा यायजूकः सतां मतः॥ ५</a-v></p>
<p id="2.95.6"><a-v>उत्तिष्ठ पुरुषव्याघ्र क्रियतामुदकं पितुः।</a-v><a-v>अहं चायं च शत्रुघ्नः पूर्वमेव कृतोदकौ॥ ६</a-v></p>
<p id="2.95.7"><a-v>प्रियेण किल दत्तं हि पितृलोकेषु राघव।</a-v><a-v>अक्षय्यं भवतीत्याहुर्भवांश्चैव पितुः प्रियः॥ ७</a-v></p>
<p id="2.95.8"><a-v>तां श्रुत्वा करुणां वाचं पितुर्मरणसंहिताम्।</a-v><a-v>राघवो भरतेनोक्तां बभूव गतचेतनः॥ ८</a-v></p>
<p id="2.95.9"><a-v>वाग्वज्रं भरतेनोक्तममनोज्ञं परंतपः।</a-v><a-v>प्रगृह्य बाहू रामो वै पुष्पिताग्रो यथा द्रुमः।</a-v><a-v>वने परशुना कृत्तस्तथा भुवि पपात ह॥ ९</a-v></p>
<p id="2.95.10"><a-v>तथा हि पतितं रामं जगत्यां जगतीपतिम्।</a-v><a-v>कूलघातपरिश्रान्तं प्रसुप्तमिव कुञ्जरम्॥ १०</a-v></p>
<p id="2.95.11"><a-v>भ्रातरस्ते महेष्वासं सर्वतः शोककर्शितम्।</a-v><a-v>रुदन्तः सह वैदेह्या सिषिचुः सलिलेन वै॥ ११</a-v></p>
<p id="2.95.12"><a-v>स तु संज्ञां पुनर्लब्ध्वा नेत्राभ्यामास्रमुत्सृजन्।</a-v><a-v>उपाक्रामत काकुत्स्थः कृपणं बहुभाषितुम्॥ १२</a-v></p>
<p id="2.95.13"><a-v>किं नु तस्य मया कार्यं दुर्जातेन महात्मना।</a-v><a-v>यो मृतो मम शोकेन न मया चापि संस्कृतः॥ १३</a-v></p>
<p id="2.95.14"><a-v>अहो भरत सिद्धार्थो येन राजा त्वयानघ।</a-v><a-v>शत्रुघेण च सर्वेषु प्रेतकृत्येषु सत्कृतः॥ १४</a-v></p>
<p id="2.95.15"><a-v>निष्प्रधानामनेकाग्रं नरेन्द्रेण विनाकृताम्।</a-v><a-v>निवृत्तवनवासोऽपि नायोध्यां गन्तुमुत्सहे॥ १५</a-v></p>
<p id="2.95.16"><a-v>समाप्तवनवासं मामयोध्यायां परंतप।</a-v><a-v>को नु शासिष्यति पुनस्ताते लोकान्तरं गते॥ १६</a-v></p>
<p id="2.95.17"><a-v>पुरा प्रेक्ष्य सुवृत्तं मां पिता यान्याह सान्त्वयन्।</a-v><a-v>वाक्यानि तानि श्रोष्यामि कुतः कर्णसुखान्यहम्॥ १७</a-v></p>
<p id="2.95.18"><a-v>एवमुक्त्वा स भरतं भार्यामभ्येत्य राघवः।</a-v><a-v>उवाच शोकसंतप्तः पूर्णचन्द्रनिभाननाम्॥ १८</a-v></p>
<p id="2.95.19"><a-v>सीते मृतस्ते श्वशुरः पित्रा हीनोऽसि लक्ष्मण।</a-v><a-v>भरतो दुःखमाचष्टे स्वर्गतं पृथिवीपतिम्॥ १९</a-v></p>
<p id="2.95.20"><a-v>सान्त्वयित्वा तु तां रामो रुदन्तीं जनकात्मजाम्।</a-v><a-v>उवाच लक्ष्मणं तत्र दुःखितो दुःखितं वचः॥ २०</a-v></p>
<p id="2.95.21"><a-v>आनयेङ्गुदिपिण्याकं चीरमाहर चोत्तरम्।</a-v><a-v>जलक्रियार्थं तातस्य गमिष्यामि महात्मनः॥ २१</a-v></p>
<p id="2.95.22"><a-v>सीता पुरस्ताद्व्रजतु त्वमेनामभितो व्रज।</a-v><a-v>अहं पश्चाद्गमिष्यामि गतिर्ह्येषा सुदारुणा॥ २२</a-v></p>
<p id="2.95.23"><a-v>ततो नित्यानुगस्तेषां विदितात्मा महामतिः।</a-v><a-v>मृदुर्दान्तश्च शान्तश्च रामे च दृढ भक्तिमान्॥ २३</a-v></p>
<p id="2.95.24"><a-v>सुमन्त्रस्तैर्नृपसुतैः सार्धमाश्वास्य राघवम्।</a-v><a-v>अवातारयदालम्ब्य नदीं मन्दाकिनीं शिवाम्॥ २४</a-v></p>
<p id="2.95.25"><a-v>ते सुतीर्थां ततः कृच्छ्रादुपागम्य यशस्विनः।</a-v><a-v>नदीं मन्दाकिनीं रम्यां सदा पुष्पितकाननाम्॥ २५</a-v></p>
<p id="2.95.26"><a-v>शीघ्रस्रोतसमासाद्य तीर्थं शिवमकर्दमम्।</a-v><a-v>सिषिचुस्तूदकं राज्ञे तत एतद्भवत्विति॥ २६</a-v></p>
<p id="2.95.27"><a-v>प्रगृह्य च महीपालो जलपूरितमञ्जलिम्।</a-v><a-v>दिशं याम्यामभिमुखो रुदन्वचनमब्रवीत्॥ २७</a-v></p>
<p id="2.95.28"><a-v>एतत्ते राजशार्दूल विमलं तोयमक्षयम्।</a-v><a-v>पितृलोकगतस्याद्य मद्दत्तमुपतिष्ठतु॥ २८</a-v></p>
<p id="2.95.29"><a-v>ततो मन्दाकिनी तीरात्प्रत्युत्तीर्य स राघवः।</a-v><a-v>पितुश्चकार तेजस्वी निवापं भ्रातृभिः सह॥ २९</a-v></p>
<p id="2.95.30"><a-v>ऐङ्गुदं बदरीमिश्रं पिण्याकं दर्भसंस्तरे।</a-v><a-v>न्यस्य रामः सुदुःखार्तो रुदन्वचनमब्रवीत्॥ ३०</a-v></p>
<p id="2.95.31"><a-v>इदं भुङ्क्ष्व महाराजप्रीतो यदशना वयम्।</a-v><a-v>यदन्नः पुरुषो भवति तदन्नास्तस्य देवताः॥ ३१</a-v></p>
<p id="2.95.32"><a-v>ततस्तेनैव मार्गेण प्रत्युत्तीर्य नदीतटात्।</a-v><a-v>आरुरोह नरव्याघ्रो रम्यसानुं महीधरम्॥ ३२</a-v></p>
<p id="2.95.33"><a-v>ततः पर्णकुटीद्वारमासाद्य जगतीपतिः।</a-v><a-v>परिजग्राह पाणिभ्यामुभौ भरतलक्ष्मणौ॥ ३३</a-v></p>
<p id="2.95.34"><a-v>तेषां तु रुदतां शब्दात्प्रतिश्रुत्काभवद्गिरौ।</a-v><a-v>भ्रातॄणां सह वैदेह्या सिंहानां नर्दतामिव॥ ३४</a-v></p>
<p id="2.95.35"><a-v>विज्ञाय तुमुलं शब्दं त्रस्ता भरतसैनिकाः।</a-v><a-v>अब्रुवंश्चापि रामेण भरतः संगतो ध्रुवम्।</a-v><a-v>तेषामेव महाञ्शब्दः शोचतां पितरं मृतम्॥ ३५</a-v></p>
<p id="2.95.36"><a-v>अथ वासान्परित्यज्य तं सर्वेऽभिमुखाः स्वनम्।</a-v><a-v>अप्येक मनसो जग्मुर्यथास्थानं प्रधाविताः॥ ३६</a-v></p>
<p id="2.95.37"><a-v>हयैरन्ये गजैरन्ये रथैरन्ये स्वलंकृतैः।</a-v><a-v>सुकुमारास्तथैवान्ये पद्भिरेव नरा ययुः॥ ३७</a-v></p>
<p id="2.95.38"><a-v>अचिरप्रोषितं रामं चिरविप्रोषितं यथा।</a-v><a-v>द्रष्टुकामो जनः सर्वो जगाम सहसाश्रमम्॥ ३८</a-v></p>
<p id="2.95.39"><a-v>भ्रातॄणां त्वरितास्ते तु द्रष्टुकामाः समागमम्।</a-v><a-v>ययुर्बहुविधैर्यानैः खुरनेमिसमाकुलैः॥ ३९</a-v></p>
<p id="2.95.40"><a-v>सा भूमिर्बहुभिर्यानैः खुरनेमिसमाहता।</a-v><a-v>मुमोच तुमुलं शब्दं द्यौरिवाभ्रसमागमे॥ ४०</a-v></p>
<p id="2.95.41"><a-v>तेन वित्रासिता नागाः करेणुपरिवारिताः।</a-v><a-v>आवासयन्तो गन्धेन जग्मुरन्यद्वनं ततः॥ ४१</a-v></p>
<p id="2.95.42"><a-v>वराहमृगसिंहाश्च महिषाः सर्क्षवानराः।</a-v><a-v>व्याघ्र गोकर्णगवया वित्रेषुः पृषतैः सह॥ ४२</a-v></p>
<p id="2.95.43"><a-v>रथाङ्गसाह्वा नत्यूहा हंसाः कारण्डवाः प्लवाः।</a-v><a-v>तथा पुंस्कोकिलाः क्रौञ्चा विसंज्ञा भेजिरे दिशः॥ ४३</a-v></p>
<p id="2.95.44"><a-v>तेन शब्देन वित्रस्तैराकाशं पक्षिभिर्वृतम्।</a-v><a-v>मनुष्यैरावृता भूमिरुभयं प्रबभौ तदा॥ ४४</a-v></p>
<p id="2.95.45"><a-v>तान्नरान्बाष्पपूर्णाक्षान्समीक्ष्याथ सुदुःखितान्।</a-v><a-v>पर्यष्वजत धर्मज्ञः पितृवन्मातृवच्च सः॥ ४५</a-v></p>
<p id="2.95.46"><a-v>स तत्र कांश्चित्परिषस्वजे नरा न्नराश्च केचित्तु तमभ्यवादयन्।</a-v><a-v>चकार सर्वान्सवयस्यबान्धवा न्यथार्हमासाद्य तदा नृपात्मजः॥ ४६</a-v></p>
<p id="2.95.47"><a-v>ततः स तेषां रुदतां महात्मनां भुवं च खं चानुविनादयन्स्वनः।</a-v><a-v>गुहा गिरीणां च दिशश्च संततं मृदङ्गघोषप्रतिमो विशुश्रुवे॥ ४७</a-v></p>
<p><a-v>इति श्रीरामायणे अयोध्याकाण्डे पञ्चनवतितमः सर्गः ॥ ९५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
