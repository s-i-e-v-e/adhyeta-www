<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/109.sxml"><a-title>वाल्मीकिरामायणम् अयोध्याकाण्डम् १०९ सर्गः</a-title><a-meta>
<p>Unique Words: 250</p>
</a-meta><hr><a-sec><p id="2.109.1"><a-v>राघवस्त्वपयातेषु तपस्विषु विचिन्तयन्।</a-v><a-v>न तत्रारोचयद्वासं कारणैर्बहुभिस्तदा॥ १</a-v></p>
<p id="2.109.2"><a-v>इह मे भरतो दृष्टो मातरश्च सनागराः।</a-v><a-v>सा च मे स्मृतिरन्वेति तान्नित्यमनुशोचतः॥ २</a-v></p>
<p id="2.109.3"><a-v>स्कन्धावारनिवेशेन तेन तस्य महात्मनः।</a-v><a-v>हयहस्तिकरीषैश्च उपमर्दः कृतो भृशम्॥ ३</a-v></p>
<p id="2.109.4"><a-v>तस्मादन्यत्र गच्छाम इति संचिन्त्य राघवः।</a-v><a-v>प्रातिष्ठत स वैदेह्या लक्ष्मणेन च संगतः॥ ४</a-v></p>
<p id="2.109.5"><a-v>सोऽत्रेराश्रममासाद्य तं ववन्दे महायशाः।</a-v><a-v>तं चापि भगवानत्रिः पुत्रवत्प्रत्यपद्यत॥ ५</a-v></p>
<p id="2.109.6"><a-v>स्वयमातिथ्यमादिश्य सर्वमस्य सुसत्कृतम्।</a-v><a-v>सौमित्रिं च महाभागां सीतां च समसान्त्वयत्॥ ६</a-v></p>
<p id="2.109.7"><a-v>पत्नीं च तमनुप्राप्तां वृद्धामामन्त्र्य सत्कृताम्।</a-v><a-v>सान्त्वयामास धर्मज्ञः सर्वभूतहिते रतः॥ ७</a-v></p>
<p id="2.109.8"><a-v>अनसूयां महाभागां तापसीं धर्मचारिणीम्।</a-v><a-v>प्रतिगृह्णीष्व वैदेहीमब्रवीदृषिसत्तमः॥ ८</a-v></p>
<p id="2.109.9"><a-v>रामाय चाचचक्षे तां तापसीं धर्मचारिणीम्।</a-v><a-v>दश वर्षाण्यनावृष्ट्या दग्धे लोके निरन्तरम्॥ ९</a-v></p>
<p id="2.109.10"><a-v>यया मूलफले सृष्टे जाह्नवी च प्रवर्तिता।</a-v><a-v>उग्रेण तपसा युक्ता नियमैश्चाप्यलंकृता॥ १०</a-v></p>
<p id="2.109.11"><a-v>दशवर्षसहस्राणि यया तप्तं महत्तपः।</a-v><a-v>अनसूयाव्रतैस्तात प्रत्यूहाश्च निबर्हिताः॥ ११</a-v></p>
<p id="2.109.12"><a-v>देवकार्यनिमित्तं च यया संत्वरमाणया।</a-v><a-v>दशरात्रं कृत्वा रात्रिः सेयं मातेव तेऽनघ॥ १२</a-v></p>
<p id="2.109.13"><a-v>तामिमां सर्वभूतानां नमस्कार्यां यशस्विनीम्।</a-v><a-v>अभिगच्छतु वैदेही वृद्धामक्रोधनां सदा॥ १३</a-v></p>
<p id="2.109.14"><a-v>एवं ब्रुवाणं तमृषिं तथेत्युक्त्वा स राघवः।</a-v><a-v>सीतामुवाच धर्मज्ञामिदं वचनमुत्तमम्॥ १४</a-v></p>
<p id="2.109.15"><a-v>राजपुत्रि श्रुतं त्वेतन्मुनेरस्य समीरितम्।</a-v><a-v>श्रेयोऽर्थमात्मनः शीघ्रमभिगच्छ तपस्विनीम्॥ १५</a-v></p>
<p id="2.109.16"><a-v>अनसूयेति या लोके कर्मभिः क्यातिमागता।</a-v><a-v>तां शीघ्रमभिगच्छ त्वमभिगम्यां तपस्विनीम्॥ १६</a-v></p>
<p id="2.109.17"><a-v>सीता त्वेतद्वचः श्रुत्वा राघवस्य हितैषिणी।</a-v><a-v>तामत्रिपत्नीं धर्मज्ञामभिचक्राम मैथिली॥ १७</a-v></p>
<p id="2.109.18"><a-v>शिथिलां वलितां वृद्धां जरापाण्डुरमूर्धजाम्।</a-v><a-v>सततं वेपमानाङ्गीं प्रवाते कदली यथा॥ १८</a-v></p>
<p id="2.109.19"><a-v>तां तु सीता महाभागामनसूयां पतिव्रताम्।</a-v><a-v>अभ्यवादयदव्यग्रा स्वं नाम समुदाहरत्॥ १९</a-v></p>
<p id="2.109.20"><a-v>अभिवाद्य च वैदेही तापसीं तामनिन्दिताम्।</a-v><a-v>बद्धाञ्जलिपुटा हृष्टा पर्यपृच्छदनामयम्॥ २०</a-v></p>
<p id="2.109.21"><a-v>ततः सीतां महाभागां दृष्ट्वा तां धर्मचारिणीम्।</a-v><a-v>सान्त्वयन्त्यब्रवीद्धृष्टा दिष्ट्या धर्ममवेक्षसे॥ २१</a-v></p>
<p id="2.109.22"><a-v>त्यक्त्वा ज्ञातिजनं सीते मानमृद्धिं च मानिनि।</a-v><a-v>अवरुद्धं वने रामं दिष्ट्या त्वमनुगच्छसि॥ २२</a-v></p>
<p id="2.109.23"><a-v>नगरस्थो वनस्थो वा पापो वा यदि वाशुभः।</a-v><a-v>यासां स्त्रीणां प्रियो भर्ता तासां लोका महोदयाः॥ २३</a-v></p>
<p id="2.109.24"><a-v>दुःशीलः कामवृत्तो वा धनैर्वा परिवर्जितः।</a-v><a-v>स्त्रीणामार्य स्वभावानां परमं दैवतं पतिः॥ २४</a-v></p>
<p id="2.109.25"><a-v>नातो विशिष्टं पश्यामि बान्धवं विमृशन्त्यहम्।</a-v><a-v>सर्वत्र योग्यं वैदेहि तपः कृतमिवाव्ययम्॥ २५</a-v></p>
<p id="2.109.26"><a-v>न त्वेवमवगच्छन्ति गुण दोषमसत्स्त्रियः।</a-v><a-v>कामवक्तव्यहृदया भर्तृनाथाश्चरन्ति याः॥ २६</a-v></p>
<p id="2.109.27"><a-v>प्राप्नुवन्त्ययशश्चैव धर्मभ्रंशं च मैथिलि।</a-v><a-v>अकार्य वशमापन्नाः स्त्रियो याः खलु तद्विधाः॥ २७</a-v></p>
<p id="2.109.28"><a-v>त्वद्विधास्तु गुणैर्युक्ता दृष्टलोकपरावराः।</a-v><a-v>स्त्रियः स्वर्गे चरिष्यन्ति यथा पुण्यकृतस्तथा॥ २८</a-v></p>
<p><a-v>इति श्रीरामायणे अयोध्याकाण्डे नवोत्तरशततमः सर्गः ॥ १०९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
