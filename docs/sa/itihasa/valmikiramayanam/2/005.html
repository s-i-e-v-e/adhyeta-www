<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/005.sxml"><a-title>वाल्मीकिरामायणम् अयोध्याकाण्डम् ५ सर्गः</a-title><a-meta>
<p>Unique Words: 201</p>
</a-meta><hr><a-sec><p id="2.5.1"><a-v>संदिश्य रामं नृपतिः श्वोभाविन्यभिषेचने।</a-v><a-v>पुरोहितं समाहूय वसिष्ठमिदमब्रवीत्॥ १</a-v></p>
<p id="2.5.2"><a-v>गच्छोपवासं काकुत्स्थं कारयाद्य तपोधन।</a-v><a-v>श्रीयशोराज्यलाभाय वध्वा सह यतव्रतम्॥ २</a-v></p>
<p id="2.5.3"><a-v>तथेति च स राजानमुक्त्वा वेदविदां वरः।</a-v><a-v>स्वयं वसिष्ठो भगवान्ययौ रामनिवेशनम्॥ ३</a-v></p>
<p id="2.5.4"><a-v>स रामभवनं प्राप्य पाण्डुराभ्रघनप्रभम्।</a-v><a-v>तिस्रः कक्ष्या रथेनैव विवेश मुनिसत्तमः॥ ४</a-v></p>
<p id="2.5.5"><a-v>तमागतमृषिं रामस्त्वरन्निव ससंभ्रमः।</a-v><a-v>मानयिष्यन्स मानार्हं निश्चक्राम निवेशनात्॥ ५</a-v></p>
<p id="2.5.6"><a-v>अभ्येत्य त्वरमाणश्च रथाभ्याशं मनीषिणः।</a-v><a-v>ततोऽवतारयामास परिगृह्य रथात्स्वयम्॥ ६</a-v></p>
<p id="2.5.7"><a-v>स चैनं प्रश्रितं दृष्ट्वा संभाष्याभिप्रसाद्य च।</a-v><a-v>प्रियार्हं हर्षयन्राममित्युवाच पुरोहितः॥ ७</a-v></p>
<p id="2.5.8"><a-v>प्रसन्नस्ते पिता राम यौवराज्यमवाप्स्यसि।</a-v><a-v>उपवासं भवानद्य करोतु सह सीतया॥ ८</a-v></p>
<p id="2.5.9"><a-v>प्रातस्त्वामभिषेक्ता हि यौवराज्ये नराधिपः।</a-v><a-v>पिता दशरथः प्रीत्या ययातिं नहुषो यथा॥ ९</a-v></p>
<p id="2.5.10"><a-v>इत्युक्त्वा स तदा राममुपवासं यतव्रतम्।</a-v><a-v>मन्त्रवत्कारयामास वैदेह्या सहितं मुनिः॥ १०</a-v></p>
<p id="2.5.11"><a-v>ततो यथावद्रामेण स राज्ञो गुरुरर्चितः।</a-v><a-v>अभ्यनुज्ञाप्य काकुत्स्थं ययौ रामनिवेशनात्॥ ११</a-v></p>
<p id="2.5.12"><a-v>सुहृद्भिस्तत्र रामोऽपि ताननुज्ञाप्य सर्वशः।</a-v><a-v>सभाजितो विवेशाथ ताननुज्ञाप्य सर्वशः॥ १२</a-v></p>
<p id="2.5.13"><a-v>हृष्टनारी नरयुतं रामवेश्म तदा बभौ।</a-v><a-v>यथा मत्तद्विजगणं प्रफुल्लनलिनं सरः॥ १३</a-v></p>
<p id="2.5.14"><a-v>स राजभवनप्रख्यात्तस्माद्रामनिवेशनात्।</a-v><a-v>निर्गत्य ददृशे मार्गं वसिष्ठो जनसंवृतम्॥ १४</a-v></p>
<p id="2.5.15"><a-v>वृन्दवृन्दैरयोध्यायां राजमार्गाः समन्ततः।</a-v><a-v>बभूवुरभिसंबाधाः कुतूहलजनैर्वृताः॥ १५</a-v></p>
<p id="2.5.16"><a-v>जनवृन्दोर्मिसंघर्षहर्षस्वनवतस्तदा।</a-v><a-v>बभूव राजमार्गस्य सागरस्येव निस्वनः॥ १६</a-v></p>
<p id="2.5.17"><a-v>सिक्तसंमृष्टरथ्या हि तदहर्वनमालिनी।</a-v><a-v>आसीदयोध्या नगरी समुच्छ्रितगृहध्वजा॥ १७</a-v></p>
<p id="2.5.18"><a-v>तदा ह्ययोध्या निलयः सस्त्रीबालाबलो जनः।</a-v><a-v>रामाभिषेकमाकाङ्क्षन्नाकाङ्क्षन्नुदयं रवेः॥ १८</a-v></p>
<p id="2.5.19"><a-v>प्रजालंकारभूतं च जनस्यानन्दवर्धनम्।</a-v><a-v>उत्सुकोऽभूज्जनो द्रष्टुं तमयोध्या महोत्सवम्॥ १९</a-v></p>
<p id="2.5.20"><a-v>एवं तं जनसंबाधं राजमार्गं पुरोहितः।</a-v><a-v>व्यूहन्निव जनौघं तं शनै राज कुलं ययौ॥ २०</a-v></p>
<p id="2.5.21"><a-v>सिताभ्रशिखरप्रख्यं प्रासदमधिरुह्य सः।</a-v><a-v>समियाय नरेन्द्रेण शक्रेणेव बृहस्पतिः॥ २१</a-v></p>
<p id="2.5.22"><a-v>तमागतमभिप्रेक्ष्य हित्वा राजासनं नृपः।</a-v><a-v>पप्रच्छ स च तस्मै तत्कृतमित्यभ्यवेदयत्॥ २२</a-v></p>
<p id="2.5.23"><a-v>गुरुणा त्वभ्यनुज्ञातो मनुजौघं विसृज्य तम्।</a-v><a-v>विवेशान्तःपुरं राजा सिंहो गिरिगुहामिव॥ २३</a-v></p>
<p id="2.5.24"><a-v>तदग्र्यवेषप्रमदाजनाकुलं महेन्द्रवेश्मप्रतिमं निवेशनम्।</a-v><a-v>व्यदीपयंश्चारु विवेश पार्थिवः शशीव तारागणसंकुलं नभः॥ २४</a-v></p>
<p><a-v>इति श्रीरामायणे अयोध्याकाण्डे पञ्चमः सर्गः ॥ ५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
