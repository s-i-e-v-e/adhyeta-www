<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/057.sxml"><a-title>वाल्मीकिरामायणम् अयोध्याकाण्डम् ५७ सर्गः</a-title><a-meta>
<p>Unique Words: 372</p>
</a-meta><hr><a-sec><p id="2.57.1"><a-v>प्रतिबुद्धो मुहुर्तेन शोकोपहतचेतनः।</a-v><a-v>अथ राजा दशरथः स चिन्तामभ्यपद्यत॥ १</a-v></p>
<p id="2.57.2"><a-v>रामलक्ष्मणयोश्चैव विवासाद्वासवोपमम्।</a-v><a-v>आविवेशोपसर्गस्तं तमः सूर्यमिवासुरम्॥ २</a-v></p>
<p id="2.57.3"><a-v>स राजा रजनीं षष्ठीं रामे प्रव्रजिते वनम्।</a-v><a-v>अर्धरात्रे दशरथः संस्मरन्दुष्कृतं कृतम्।</a-v><a-v>कौसल्यां पुत्रशोकार्तामिदं वचनमब्रवीत्॥ ३</a-v></p>
<p id="2.57.4"><a-v>यदाचरति कल्याणि शुभं वा यदि वाशुभम्।</a-v><a-v>तदेव लभते भद्रे कर्ता कर्मजमात्मनः॥ ४</a-v></p>
<p id="2.57.5"><a-v>गुरु लाघवमर्थानामारम्भे कर्मणां फलम्।</a-v><a-v>दोषं वा यो न जानाति स बाल इति होच्यते॥ ५</a-v></p>
<p id="2.57.6"><a-v>कश्चिदाम्रवणं छित्त्वा पलाशांश्च निषिञ्चति।</a-v><a-v>पुष्पं दृष्ट्वा फले गृध्नुः स शोचति फलागमे॥ ६</a-v></p>
<p id="2.57.7"><a-v>सोऽहमाम्रवणं छित्त्वा पलाशांश्च न्यषेचयम्।</a-v><a-v>रामं फलागमे त्यक्त्वा पश्चाच्छोचामि दुर्मतिः॥ ७</a-v></p>
<p id="2.57.8"><a-v>लब्धशब्देन कौसल्ये कुमारेण धनुष्मता।</a-v><a-v>कुमारः शब्दवेधीति मया पापमिदं कृतम्।</a-v><a-v>तदिदं मेऽनुसंप्राप्तं देवि दुःखं स्वयं कृतम्॥ ८</a-v></p>
<p id="2.57.9"><a-v>संमोहादिह बालेन यथा स्याद्भक्षितं विषम्।</a-v><a-v>एवं ममाप्यविज्ञातं शब्दवेध्यमयं फलम्॥ ९</a-v></p>
<p id="2.57.10"><a-v>देव्यनूढा त्वमभवो युवराजो भवाम्यहम्।</a-v><a-v>ततः प्रावृडनुप्राप्ता मदकामविवर्धिनी॥ १०</a-v></p>
<p id="2.57.11"><a-v>उपास्यहि रसान्भौमांस्तप्त्वा च जगदंशुभिः।</a-v><a-v>परेताचरितां भीमां रविराविशते दिशम्॥ ११</a-v></p>
<p id="2.57.12"><a-v>उष्णमन्तर्दधे सद्यः स्निग्धा ददृशिरे घनाः।</a-v><a-v>ततो जहृषिरे सर्वे भेकसारङ्गबर्हिणः॥ १२</a-v></p>
<p id="2.57.13"><a-v>पतितेनाम्भसा छन्नः पतमानेन चासकृत्।</a-v><a-v>आबभौ मत्तसारङ्गस्तोयराशिरिवाचलः॥ १३</a-v></p>
<p id="2.57.14"><a-v>तस्मिन्नतिसुखे काले धनुष्मानिषुमान्रथी।</a-v><a-v>व्यायाम कृतसंकल्पः सरयूमन्वगां नदीम्॥ १४</a-v></p>
<p id="2.57.15"><a-v>निपाने महिषं रात्रौ गजं वाभ्यागतं नदीम्।</a-v><a-v>अन्यं वा श्वापदं कंचिज्जिघांसुरजितेन्द्रियः॥ १५</a-v></p>
<p id="2.57.16"><a-v>अथान्धकारे त्वश्रौषं जले कुम्भस्य पर्यतः।</a-v><a-v>अचक्षुर्विषये घोषं वारणस्येव नर्दतः॥ १६</a-v></p>
<p id="2.57.17"><a-v>ततोऽहं शरमुद्धृत्य दीप्तमाशीविषोपमम्।</a-v><a-v>अमुञ्चं निशितं बाणमहमाशीविषोपमम्॥ १७</a-v></p>
<p id="2.57.18"><a-v>तत्र वागुषसि व्यक्ता प्रादुरासीद्वनौकसः।</a-v><a-v>हा हेति पततस्तोये वागभूत्तत्र मानुषी।</a-v><a-v>कथमस्मद्विधे शस्त्रं निपतेत्तु तपस्विनि॥ १८</a-v></p>
<p id="2.57.19"><a-v>प्रविविक्तां नदीं रात्रावुदाहारोऽहमागतः।</a-v><a-v>इषुणाभिहतः केन कस्य वा किं कृतं मया॥ १९</a-v></p>
<p id="2.57.20"><a-v>ऋषेर्हि न्यस्त दण्डस्य वने वन्येन जीवतः।</a-v><a-v>कथं नु शस्त्रेण वधो मद्विधस्य विधीयते॥ २०</a-v></p>
<p id="2.57.21"><a-v>जटाभारधरस्यैव वल्कलाजिनवाससः।</a-v><a-v>को वधेन ममार्थी स्यात्किं वास्यापकृतं मया॥ २१</a-v></p>
<p id="2.57.22"><a-v>एवं निष्फलमारब्धं केवलानर्थसंहितम्।</a-v><a-v>न कश्चित्साधु मन्येत यथैव गुरुतल्पगम्॥ २२</a-v></p>
<p id="2.57.23"><a-v>नेमं तथानुशोचामि जीवितक्षयमात्मनः।</a-v><a-v>मातरं पितरं चोभावनुशोचामि मद्विधे॥ २३</a-v></p>
<p id="2.57.24"><a-v>तदेतान्मिथुनं वृद्धं चिरकालभृतं मया।</a-v><a-v>मयि पञ्चत्वमापन्ने कां वृत्तिं वर्तयिष्यति॥ २४</a-v></p>
<p id="2.57.25"><a-v>वृद्धौ च मातापितरावहं चैकेषुणा हतः।</a-v><a-v>केन स्म निहताः सर्वे सुबालेनाकृतात्मना॥ २५</a-v></p>
<p id="2.57.26"><a-v>तं गिरं करुणां श्रुत्वा मम धर्मानुकाङ्क्षिणः।</a-v><a-v>कराभ्यां सशरं चापं व्यथितस्यापतद्भुवि॥ २६</a-v></p>
<p id="2.57.27"><a-v>तं देशमहमागम्य दीनसत्त्वः सुदुर्मनाः।</a-v><a-v>अपश्यमिषुणा तीरे सरय्वास्तापसं हतम्॥ २७</a-v></p>
<p id="2.57.28"><a-v>स मामुद्वीक्ष्य नेत्राभ्यां त्रस्तमस्वस्थचेतसम्।</a-v><a-v>इत्युवाच वचः क्रूरं दिधक्षन्निव तेजसा॥ २८</a-v></p>
<p id="2.57.29"><a-v>किं तवापकृतं राजन्वने निवसता मया।</a-v><a-v>जिहीर्षुरम्भो गुर्वर्थं यदहं ताडितस्त्वया॥ २९</a-v></p>
<p id="2.57.30"><a-v>एकेन खलु बाणेन मर्मण्यभिहते मयि।</a-v><a-v>द्वावन्धौ निहतौ वृद्धौ माता जनयिता च मे॥ ३०</a-v></p>
<p id="2.57.31"><a-v>तौ नूनं दुर्बलावन्धौ मत्प्रतीक्षौ पिपासितौ।</a-v><a-v>चिरमाशाकृतां तृष्णां कष्टां संधारयिष्यतः॥ ३१</a-v></p>
<p id="2.57.32"><a-v>न नूनं तपसो वास्ति फलयोगः श्रुतस्य वा।</a-v><a-v>पिता यन्मां न जानाति शयानं पतितं भुवि॥ ३२</a-v></p>
<p id="2.57.33"><a-v>जानन्नपि च किं कुर्यादशक्तिरपरिक्रमः।</a-v><a-v>भिद्यमानमिवाशक्तस्त्रातुमन्यो नगो नगम्॥ ३३</a-v></p>
<p id="2.57.34"><a-v>पितुस्त्वमेव मे गत्वा शीघ्रमाचक्ष्व राघव।</a-v><a-v>न त्वामनुदहेत्क्रुद्धो वनं वह्निरिवैधितः॥ ३४</a-v></p>
<p id="2.57.35"><a-v>इयमेकपदी राजन्यतो मे पितुराश्रमः।</a-v><a-v>तं प्रसादय गत्वा त्वं न त्वां स कुपितः शपेत्॥ ३५</a-v></p>
<p id="2.57.36"><a-v>विशल्यं कुरु मां राजन्मर्म मे निशितः शरः।</a-v><a-v>रुणद्धि मृदु सोत्सेधं तीरमम्बुरयो यथा॥ ३६</a-v></p>
<p id="2.57.37"><a-v>न द्विजातिरहं राजन्मा भूत्ते मनसो व्यथा।</a-v><a-v>शूद्रायामस्मि वैश्येन जातो जनपदाधिप॥ ३७</a-v></p>
<p id="2.57.38"><a-v>इतीव वदतः कृच्छ्राद्बाणाभिहतमर्मणः।</a-v><a-v>तस्य त्वानम्यमानस्य तं बाणमहमुद्धरम्॥ ३८</a-v></p>
<p id="2.57.39"><a-v>जलार्द्रगात्रं तु विलप्य कृच्छा न्मर्मव्रणं संततमुच्छसन्तम्।</a-v><a-v>ततः सरय्वां तमहं शयानं समीक्ष्य भद्रे सुभृशं विषण्णः॥ ३९</a-v></p>
<p><a-v>इति श्रीरामायणे अयोध्याकाण्डे सप्तपञ्चाशः सर्गः ॥ ५७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
