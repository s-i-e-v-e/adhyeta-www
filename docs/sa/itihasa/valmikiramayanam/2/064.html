<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/064.sxml"><a-title>वाल्मीकिरामायणम् अयोध्याकाण्डम् ६४ सर्गः</a-title><a-meta>
<p>Unique Words: 220</p>
</a-meta><hr><a-sec><p id="2.64.1"><a-v>भरते ब्रुवति स्वप्नं दूतास्ते क्लान्तवाहनाः।</a-v><a-v>प्रविश्यासह्यपरिखं रम्यं राजगृहं पुरम्॥ १</a-v></p>
<p id="2.64.2"><a-v>समागम्य तु राज्ञा च राजपुत्रेण चार्चिताः।</a-v><a-v>राज्ञः पादौ गृहीत्वा तु तमूचुर्भरतं वचः॥ २</a-v></p>
<p id="2.64.3"><a-v>पुरोहितस्त्वा कुशलं प्राह सर्वे च मन्त्रिणः।</a-v><a-v>त्वरमाणश्च निर्याहि कृत्यमात्ययिकं त्वया॥ ३</a-v></p>
<p id="2.64.4"><a-v>अत्र विंशतिकोट्यस्तु नृपतेर्मातुलस्य ते।</a-v><a-v>दशकोट्यस्तु संपूर्णास्तथैव च नृपात्मज॥ ४</a-v></p>
<p id="2.64.5"><a-v>प्रतिगृह्य च तत्सर्वं स्वनुरक्तः सुहृज्जने।</a-v><a-v>दूतानुवाच भरतः कामैः संप्रतिपूज्य तान्॥ ५</a-v></p>
<p id="2.64.6"><a-v>कच्चित्सुकुशली राजा पिता दशरथो मम।</a-v><a-v>कच्चिच्चारागता रामे लक्ष्मणे वा महात्मनि॥ ६</a-v></p>
<p id="2.64.7"><a-v>आर्या च धर्मनिरता धर्मज्ञा धर्मदर्शिनी।</a-v><a-v>अरोगा चापि कौसल्या माता रामस्य धीमतः॥ ७</a-v></p>
<p id="2.64.8"><a-v>कच्चित्सुमित्रा धर्मज्ञा जननी लक्ष्मणस्य या।</a-v><a-v>शत्रुघ्नस्य च वीरस्य सारोगा चापि मध्यमा॥ ८</a-v></p>
<p id="2.64.9"><a-v>आत्मकामा सदा चण्डी क्रोधना प्राज्ञमानिनी।</a-v><a-v>अरोगा चापि कैकेयी माता मे किमुवाच ह॥ ९</a-v></p>
<p id="2.64.10"><a-v>एवमुक्तास्तु ते दूता भरतेन महात्मना।</a-v><a-v>ऊचुः संप्रश्रितं वाक्यमिदं तं भरतं तदा।</a-v><a-v>कुशलास्ते नरव्याघ्र येषां कुशलमिच्छसि॥ १०</a-v></p>
<p id="2.64.11"><a-v>भरतश्चापि तान्दूतानेवमुक्तोऽभ्यभाषत।</a-v><a-v>आपृच्छेऽहं महाराजं दूताः संत्वरयन्ति माम्॥ ११</a-v></p>
<p id="2.64.12"><a-v>एवमुक्त्वा तु तान्दूतान्भरतः पार्थिवात्मजः।</a-v><a-v>दूतैः संचोदितो वाक्यं मातामहमुवाच ह॥ १२</a-v></p>
<p id="2.64.13"><a-v>राजन्पितुर्गमिष्यामि सकाशं दूतचोदितः।</a-v><a-v>पुनरप्यहमेष्यामि यदा मे त्वं स्मरिष्यसि॥ १३</a-v></p>
<p id="2.64.14"><a-v>भरतेनैवमुक्तस्तु नृपो मातामहस्तदा।</a-v><a-v>तमुवाच शुभं वाक्यं शिरस्याघ्राय राघवम्॥ १४</a-v></p>
<p id="2.64.15"><a-v>गच्छ तातानुजाने त्वां कैकेयी सुप्रजास्त्वया।</a-v><a-v>मातरं कुशलं ब्रूयाः पितरं च परंतप॥ १५</a-v></p>
<p id="2.64.16"><a-v>पुरोहितं च कुशलं ये चान्ये द्विजसत्तमाः।</a-v><a-v>तौ च तात महेष्वासौ भ्रातरु रामलक्ष्मणौ॥ १६</a-v></p>
<p id="2.64.17"><a-v>तस्मै हस्त्युत्तमांश्चित्रान्कम्बलानजिनानि च।</a-v><a-v>अभिसत्कृत्य कैकेयो भरताय धनं ददौ॥ १७</a-v></p>
<p id="2.64.18"><a-v>रुक्म निष्कसहस्रे द्वे षोडशाश्वशतानि च।</a-v><a-v>सत्कृत्य कैकेयी पुत्रं केकयो धनमादिशत्॥ १८</a-v></p>
<p id="2.64.19"><a-v>तथामात्यानभिप्रेतान्विश्वास्यांश्च गुणान्वितान्।</a-v><a-v>ददावश्वपतिः शीघ्रं भरतायानुयायिनः॥ १९</a-v></p>
<p id="2.64.20"><a-v>ऐरावतानैन्द्रशिरान्नागान्वै प्रियदर्शनान्।</a-v><a-v>खराञ्शीघ्रान्सुसंयुक्तान्मातुलोऽस्मै धनं ददौ॥ २०</a-v></p>
<p id="2.64.21"><a-v>अन्तःपुरेऽतिसंवृद्धान्व्याघ्रवीर्यबलान्वितान्।</a-v><a-v>दंष्ट्रायुधान्महाकायाञ्शुनश्चोपायनं ददौ॥ २१</a-v></p>
<p id="2.64.22"><a-v>स मातामहमापृच्छ्य मातुलं च युधाजितम्।</a-v><a-v>रथमारुह्य भरतः शत्रुघ्नसहितो ययौ॥ २२</a-v></p>
<p id="2.64.23"><a-v>रथान्मण्डलचक्रांश्च योजयित्वा परःशतम्।</a-v><a-v>उष्ट्रगोश्वखरैर्भृत्या भरतं यान्तमन्वयुः॥ २३</a-v></p>
<p id="2.64.24"><a-v>बलेन गुप्तो भरतो महात्मा सहार्यकस्यात्मसमैरमात्यैः।</a-v><a-v>आदाय शत्रुघ्नमपेतशत्रु र्गृहाद्ययौ सिद्ध इवेन्द्रलोकात्॥ २४</a-v></p>
<p><a-v>इति श्रीरामायणे अयोध्याकाण्डे चतुष्षष्टितमः सर्गः ॥ ६४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
