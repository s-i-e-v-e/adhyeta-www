<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/019.sxml"><a-title>वाल्मीकिरामायणम् अयोध्याकाण्डम् १९ सर्गः</a-title><a-meta>
<p>Unique Words: 207</p>
</a-meta><hr><a-sec><p id="2.19.1"><a-v>अथ तं व्यथया दीनं सविशेषममर्षितम्।</a-v><a-v>श्वसन्तमिव नागेन्द्रं रोषविस्फारितेक्षणम्॥ १</a-v></p>
<p id="2.19.2"><a-v>आसाद्य रामः सौमित्रिं सुहृदं भ्रातरं प्रियम्।</a-v><a-v>उवाचेदं स धैर्येण धारयन्सत्त्वमात्मवान्॥ २</a-v></p>
<p id="2.19.3"><a-v>सौमित्रे योऽभिषेकार्थे मम संभारसंभ्रमः।</a-v><a-v>अभिषेकनिवृत्त्यर्थे सोऽस्तु संभारसंभ्रमः॥ ३</a-v></p>
<p id="2.19.4"><a-v>यस्या मदभिषेकार्थं मानसं परितप्यते।</a-v><a-v>माता नः सा यथा न स्यात्सविशङ्का तथा कुरु॥ ४</a-v></p>
<p id="2.19.5"><a-v>तस्याः शङ्कामयं दुःखं मुहूर्तमपि नोत्सहे।</a-v><a-v>मनसि प्रतिसंजातं सौमित्रेऽहमुपेक्षितुम्॥ ५</a-v></p>
<p id="2.19.6"><a-v>न बुद्धिपूर्वं नाबुद्धं स्मरामीह कदाचन।</a-v><a-v>मातॄणां वा पितुर्वाहं कृतमल्पं च विप्रियम्॥ ६</a-v></p>
<p id="2.19.7"><a-v>सत्यः सत्याभिसंधश्च नित्यं सत्यपराक्रमः।</a-v><a-v>परलोकभयाद्भीतो निर्भयोऽस्तु पिता मम॥ ७</a-v></p>
<p id="2.19.8"><a-v>तस्यापि हि भवेदस्मिन्कर्मण्यप्रतिसंहृते।</a-v><a-v>सत्यं नेति मनस्तापस्तस्य तापस्तपेच्च माम्॥ ८</a-v></p>
<p id="2.19.9"><a-v>अभिषेकविधानं तु तस्मात्संहृत्य लक्ष्मण।</a-v><a-v>अन्वगेवाहमिच्छामि वनं गन्तुमितः पुनः॥ ९</a-v></p>
<p id="2.19.10"><a-v>मम प्रव्राजनादद्य कृतकृत्या नृपात्मजा।</a-v><a-v>सुतं भरतमव्यग्रमभिषेचयिता ततः॥ १०</a-v></p>
<p id="2.19.11"><a-v>मयि चीराजिनधरे जटामण्डलधारिणि।</a-v><a-v>गतेऽरण्यं च कैकेय्या भविष्यति मनःसुखम्॥ ११</a-v></p>
<p id="2.19.12"><a-v>बुद्धिः प्रणीता येनेयं मनश्च सुसमाहितम्।</a-v><a-v>तत्तु नार्हामि संक्लेष्टुं प्रव्रजिष्यामि माचिरम्॥ १२</a-v></p>
<p id="2.19.13"><a-v>कृतान्तस्त्वेव सौमित्रे द्रष्टव्यो मत्प्रवासने।</a-v><a-v>राज्यस्य च वितीर्णस्य पुनरेव निवर्तने॥ १३</a-v></p>
<p id="2.19.14"><a-v>कैकेय्याः प्रतिपत्तिर्हि कथं स्यान्मम पीडने।</a-v><a-v>यदि भावो न दैवोऽयं कृतान्तविहितो भवेत्॥ १४</a-v></p>
<p id="2.19.15"><a-v>जानासि हि यथा सौम्य न मातृषु ममान्तरम्।</a-v><a-v>भूतपूर्वं विशेषो वा तस्या मयि सुतेऽपि वा॥ १५</a-v></p>
<p id="2.19.16"><a-v>सोऽभिषेकनिवृत्त्यर्थैः प्रवासार्थैश्च दुर्वचैः।</a-v><a-v>उग्रैर्वाक्यैरहं तस्या नान्यद्दैवात्समर्थये॥ १६</a-v></p>
<p id="2.19.17"><a-v>कथं प्रकृतिसंपन्ना राजपुत्री तथागुणा।</a-v><a-v>ब्रूयात्सा प्राकृतेव स्त्री मत्पीडां भर्तृसंनिधौ॥ १७</a-v></p>
<p id="2.19.18"><a-v>यदचिन्त्यं तु तद्दैवं भूतेष्वपि न हन्यते।</a-v><a-v>व्यक्तं मयि च तस्यां च पतितो हि विपर्ययः॥ १८</a-v></p>
<p id="2.19.19"><a-v>कश्चिद्दैवेन सौमित्रे योद्धुमुत्सहते पुमान्।</a-v><a-v>यस्य न ग्रहणं किंचित्कर्मणोऽन्यत्र दृश्यते॥ १९</a-v></p>
<p id="2.19.20"><a-v>सुखदुःखे भयक्रोधौ लाभालाभौ भवाभवौ।</a-v><a-v>यस्य किंचित्तथाभूतं ननु दैवस्य कर्म तत्॥ २०</a-v></p>
<p id="2.19.21"><a-v>व्याहतेऽप्यभिषेके मे परितापो न विद्यते।</a-v><a-v>तस्मादपरितापः संस्त्वमप्यनुविधाय माम्।</a-v><a-v>प्रतिसंहारय क्षिप्रमाभिषेचनिकीं क्रियाम्॥ २१</a-v></p>
<p id="2.19.22"><a-v>न लक्ष्मणास्मिन्मम राज्यविघ्ने</a-v><a-v>माता यवीयस्यतिशङ्कनीया।</a-v><a-v>दैवाभिपन्ना हि वदन्त्यनिष्टं</a-v><a-v>जानासि दैवं च तथाप्रभावम्॥ २२</a-v></p>
<p><a-v>इति श्रीरामायणे अयोध्याकाण्डे नवदशः सर्गः ॥ १९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
