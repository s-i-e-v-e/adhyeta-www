<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/048.sxml"><a-title>वाल्मीकिरामायणम् अयोध्याकाण्डम् ४८ सर्गः</a-title><a-meta>
<p>Unique Words: 327</p>
</a-meta><hr><a-sec><p id="2.48.1"><a-v>ते तु तस्मिन्महावृक्ष उषित्वा रजनीं शिवाम्।</a-v><a-v>विमलेऽभ्युदिते सूर्ये तस्माद्देशात्प्रतस्थिरे॥ १</a-v></p>
<p id="2.48.2"><a-v>यत्र भागीरथी गङ्गा यमुनामभिवर्तते।</a-v><a-v>जग्मुस्तं देशमुद्दिश्य विगाह्य सुमहद्वनम्॥ २</a-v></p>
<p id="2.48.3"><a-v>ते भूमिमागान्विविधान्देशांश्चापि मनोरमान्।</a-v><a-v>अदृष्टपूर्वान्पश्यन्तस्तत्र तत्र यशस्विनः॥ ३</a-v></p>
<p id="2.48.4"><a-v>यथाक्षेमेण गच्छन्स पश्यंश्च विविधान्द्रुमान्।</a-v><a-v>निवृत्तमात्रे दिवसे रामः सौमित्रिमब्रवीत्॥ ४</a-v></p>
<p id="2.48.5"><a-v>प्रयागमभितः पश्य सौमित्रे धूममुन्नतम्।</a-v><a-v>अग्नेर्भगवतः केतुं मन्ये संनिहितो मुनिः॥ ५</a-v></p>
<p id="2.48.6"><a-v>नूनं प्राप्ताः स्म संभेदं गङ्गायमुनयोर्वयम्।</a-v><a-v>तथा हि श्रूयते शम्ब्दो वारिणा वारिघट्टितः॥ ६</a-v></p>
<p id="2.48.7"><a-v>दारूणि परिभिन्नानि वनजैरुपजीविभिः।</a-v><a-v>भरद्वाजाश्रमे चैते दृश्यन्ते विविधा द्रुमाः॥ ७</a-v></p>
<p id="2.48.8"><a-v>धन्विनौ तौ सुखं गत्वा लम्बमाने दिवाकरे।</a-v><a-v>गङ्गायमुनयोः संधौ प्रापतुर्निलयं मुनेः॥ ८</a-v></p>
<p id="2.48.9"><a-v>रामस्त्वाश्रममासाद्य त्रासयन्मृगपक्षिणः।</a-v><a-v>गत्वा मुहूर्तमध्वानं भरद्वाजमुपागमत्॥ ९</a-v></p>
<p id="2.48.10"><a-v>ततस्त्वाश्रममासाद्य मुनेर्दर्शनकाङ्क्षिणौ।</a-v><a-v>सीतयानुगतौ वीरौ दूरादेवावतस्थतुः॥ १०</a-v></p>
<p id="2.48.11"><a-v>हुताग्निहोत्रं दृष्ट्वैव महाभागं कृताञ्जलिः।</a-v><a-v>रामः सौमित्रिणा सार्धं सीतया चाभ्यवादयत्॥ ११</a-v></p>
<p id="2.48.12"><a-v>न्यवेदयत चात्मानं तस्मै लक्ष्मणपूर्वजः।</a-v><a-v>पुत्रौ दशरथस्यावां भगवन्रामलक्ष्मणौ॥ १२</a-v></p>
<p id="2.48.13"><a-v>भार्या ममेयं वैदेही कल्याणी जनकात्मजा।</a-v><a-v>मां चानुयाता विजनं तपोवनमनिन्दिता॥ १३</a-v></p>
<p id="2.48.14"><a-v>पित्रा प्रव्राज्यमानं मां सौमित्रिरनुजः प्रियः।</a-v><a-v>अयमन्वगमद्भ्राता वनमेव दृढव्रतः॥ १४</a-v></p>
<p id="2.48.15"><a-v>पित्रा नियुक्ता भगवन्प्रवेष्यामस्तपोवनम्।</a-v><a-v>धर्ममेवाचरिष्यामस्तत्र मूलफलाशनाः॥ १५</a-v></p>
<p id="2.48.16"><a-v>तस्य तद्वचनं श्रुत्वा राजपुत्रस्य धीमतः।</a-v><a-v>उपानयत धर्मात्मा गामर्घ्यमुदकं ततः॥ १६</a-v></p>
<p id="2.48.17"><a-v>मृगपक्षिभिरासीनो मुनिभिश्च समन्ततः।</a-v><a-v>राममागतमभ्यर्च्य स्वागतेनाह तं मुनिः॥ १७</a-v></p>
<p id="2.48.18"><a-v>प्रतिगृह्य च तामर्चामुपविष्टं सराघवम्।</a-v><a-v>भरद्वाजोऽब्रवीद्वाक्यं धर्मयुक्तमिदं तदा॥ १८</a-v></p>
<p id="2.48.19"><a-v>चिरस्य खलु काकुत्स्थ पश्यामि त्वामिहागतम्।</a-v><a-v>श्रुतं तव मया चेदं विवासनमकारणम्॥ १९</a-v></p>
<p id="2.48.20"><a-v>अवकाशो विविक्तोऽयं महानद्योः समागमे।</a-v><a-v>पुण्यश्च रमणीयश्च वसत्विह भगान्सुखम्॥ २०</a-v></p>
<p id="2.48.21"><a-v>एवमुक्तस्तु वचनं भरद्वाजेन राघवः।</a-v><a-v>प्रत्युवाच शुभं वाक्यं रामः सर्वहिते रतः॥ २१</a-v></p>
<p id="2.48.22"><a-v>भगवन्नित आसन्नः पौरजानपदो जनः।</a-v><a-v>आगमिष्यति वैदेहीं मां चापि प्रेक्षको जनः।</a-v><a-v>अनेन कारणेनाहमिह वासं न रोचये॥ २२</a-v></p>
<p id="2.48.23"><a-v>एकान्ते पश्य भगवन्नाश्रमस्थानमुत्तमम्।</a-v><a-v>रमते यत्र वैदेही सुखार्हा जनकात्मजा॥ २३</a-v></p>
<p id="2.48.24"><a-v>एतच्छ्रुत्वा शुभं वाक्यं भरद्वाजो महामुनिः।</a-v><a-v>राघवस्य ततो वाक्यमर्थ ग्राहकमब्रवीत्॥ २४</a-v></p>
<p id="2.48.25"><a-v>दशक्रोश इतस्तात गिरिर्यस्मिन्निवत्स्यसि।</a-v><a-v>महर्षिसेवितः पुण्यः सर्वतः सुख दर्शनः॥ २५</a-v></p>
<p id="2.48.26"><a-v>गोलाङ्गूलानुचरितो वानरर्क्षनिषेवितः।</a-v><a-v>चित्रकूट इति ख्यातो गन्धमादनसंनिभः॥ २६</a-v></p>
<p id="2.48.27"><a-v>यावता चित्र कूटस्य नरः शृङ्गाण्यवेक्षते।</a-v><a-v>कल्याणानि समाधत्ते न पापे कुरुते मनः॥ २७</a-v></p>
<p id="2.48.28"><a-v>ऋषयस्तत्र बहवो विहृत्य शरदां शतम्।</a-v><a-v>तपसा दिवमारूढाः कपालशिरसा सह॥ २८</a-v></p>
<p id="2.48.29"><a-v>प्रविविक्तमहं मन्ये तं वासं भवतः सुखम्।</a-v><a-v>इह वा वनवासाय वस राम मया सह॥ २९</a-v></p>
<p id="2.48.30"><a-v>स रामं सर्वकामैस्तं भरद्वाजः प्रियातिथिम्।</a-v><a-v>सभार्यं सह च भ्रात्रा प्रतिजग्राह धर्मवित्॥ ३०</a-v></p>
<p id="2.48.31"><a-v>तस्य प्रयागे रामस्य तं महर्षिमुपेयुषः।</a-v><a-v>प्रपन्ना रजनी पुण्या चित्राः कथयतः कथाः॥ ३१</a-v></p>
<p id="2.48.32"><a-v>प्रभातायां रजन्यां तु भरद्वाजमुपागमत्।</a-v><a-v>उवाच नरशार्दूलो मुनिं ज्वलिततेजसम्॥ ३२</a-v></p>
<p id="2.48.33"><a-v>शर्वरीं भवनन्नद्य सत्यशील तवाश्रमे।</a-v><a-v>उषिताः स्मेह वसतिमनुजानातु नो भवान्॥ ३३</a-v></p>
<p id="2.48.34"><a-v>रात्र्यां तु तस्यां व्युष्टायां भरद्वाजोऽब्रवीदिदम्।</a-v><a-v>मधुमूलफलोपेतं चित्रकूटं व्रजेति ह॥ ३४</a-v></p>
<p id="2.48.35"><a-v>तत्र कुञ्जरयूथानि मृगयूथानि चाभितः।</a-v><a-v>विचरन्ति वनान्तेषु तानि द्रक्ष्यसि राघव॥ ३५</a-v></p>
<p id="2.48.36"><a-v>प्रहृष्टकोयष्टिककोकिलस्वनै</a-v><a-v>र्विनादितं तं वसुधाधरं शिवम्।</a-v><a-v>मृगैश्च मत्तैर्बहुभिश्च कुञ्जरैः</a-v><a-v>सुरम्यमासाद्य समावसाश्रमम्॥ ३६</a-v></p>
<p><a-v>इति श्रीरामायणे अयोध्याकाण्डे अष्टचत्वारिंशः सर्गः ॥ ४८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
