<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/068.sxml"><a-title>वाल्मीकिरामायणम् अयोध्याकाण्डम् ६८ सर्गः</a-title><a-meta>
<p>Unique Words: 288</p>
</a-meta><hr><a-sec><p id="2.68.1"><a-v>तां तथा गर्हयित्वा तु मातरं भरतस्तदा।</a-v><a-v>रोषेण महताविष्टः पुनरेवाब्रवीद्वचः॥ १</a-v></p>
<p id="2.68.2"><a-v>राज्याद्भ्रंशस्व कैकेयि नृशंसे दुष्टचारिणि।</a-v><a-v>परित्यक्ता च धर्मेण मा मृतं रुदती भव॥ २</a-v></p>
<p id="2.68.3"><a-v>किं नु तेऽदूषयद्राजा रामो वा भृशधार्मिकः।</a-v><a-v>ययोर्मृत्युर्विवासश्च त्वत्कृते तुल्यमागतौ॥ ३</a-v></p>
<p id="2.68.4"><a-v>भ्रूणहत्यामसि प्राप्ता कुलस्यास्य विनाशनात्।</a-v><a-v>कैकेयि नरकं गच्छ मा च भर्तुः सलोकताम्॥ ४</a-v></p>
<p id="2.68.5"><a-v>यत्त्वया हीदृशं पापं कृतं घोरेण कर्मणा।</a-v><a-v>सर्वलोकप्रियं हित्वा ममाप्यापादितं भयम्॥ ५</a-v></p>
<p id="2.68.6"><a-v>त्वत्कृते मे पिता वृत्तो रामश्चारण्यमाश्रितः।</a-v><a-v>अयशो जीवलोके च त्वयाहं प्रतिपादितः॥ ६</a-v></p>
<p id="2.68.7"><a-v>मातृरूपे ममामित्रे नृशंसे राज्यकामुके।</a-v><a-v>न तेऽहमभिभाष्योऽस्मि दुर्वृत्ते पतिघातिनि॥ ७</a-v></p>
<p id="2.68.8"><a-v>कौसल्या च सुमित्रा च याश्चान्या मम मातरः।</a-v><a-v>दुःखेन महताविष्टास्त्वां प्राप्य कुलदूषिणीम्॥ ८</a-v></p>
<p id="2.68.9"><a-v>न त्वमश्वपतेः कन्या धर्मराजस्य धीमतः।</a-v><a-v>राक्षसी तत्र जातासि कुलप्रध्वंसिनी पितुः॥ ९</a-v></p>
<p id="2.68.10"><a-v>यत्त्वया धार्मिको रामो नित्यं सत्यपरायणः।</a-v><a-v>वनं प्रस्थापितो दुःखात्पिता च त्रिदिवं गतः॥ १०</a-v></p>
<p id="2.68.11"><a-v>यत्प्रधानासि तत्पापं मयि पित्रा विनाकृते।</a-v><a-v>भ्रातृभ्यां च परित्यक्ते सर्वलोकस्य चाप्रिये॥ ११</a-v></p>
<p id="2.68.12"><a-v>कौसल्यां धर्मसंयुक्तां वियुक्तां पापनिश्चये।</a-v><a-v>कृत्वा कं प्राप्स्यसे त्वद्य लोकं निरयगामिनी॥ १२</a-v></p>
<p id="2.68.13"><a-v>किं नावबुध्यसे क्रूरे नियतं बन्धुसंश्रयम्।</a-v><a-v>ज्येष्ठं पितृसमं रामं कौसल्यायात्मसंभवम्॥ १३</a-v></p>
<p id="2.68.14"><a-v>अङ्गप्रत्यङ्गजः पुत्रो हृदयाच्चापि जायते।</a-v><a-v>तस्मात्प्रियतरो मातुः प्रियत्वान्न तु बान्धवः॥ १४</a-v></p>
<p id="2.68.15"><a-v>अन्यदा किल धर्मज्ञा सुरभिः सुरसंमता।</a-v><a-v>वहमानौ ददर्शोर्व्यां पुत्रौ विगतचेतसौ॥ १५</a-v></p>
<p id="2.68.16"><a-v>तावर्धदिवसे श्रान्तौ दृष्ट्वा पुत्रौ महीतले।</a-v><a-v>रुरोद पुत्र शोकेन बाष्पपर्याकुलेक्षणा॥ १६</a-v></p>
<p id="2.68.17"><a-v>अधस्ताद्व्रजतस्तस्याः सुरराज्ञो महात्मनः।</a-v><a-v>बिन्दवः पतिता गात्रे सूक्ष्माः सुरभिगन्धिनः॥ १७</a-v></p>
<p id="2.68.18"><a-v>तां दृष्ट्वा शोकसंतप्तां वज्रपाणिर्यशस्विनीम्।</a-v><a-v>इन्द्रः प्राञ्जलिरुद्विग्नः सुरराजोऽब्रवीद्वचः॥ १८</a-v></p>
<p id="2.68.19"><a-v>भयं कच्चिन्न चास्मासु कुतश्चिद्विद्यते महत्।</a-v><a-v>कुतो निमित्तः शोकस्ते ब्रूहि सर्वहितैषिणि॥ १९</a-v></p>
<p id="2.68.20"><a-v>एवमुक्ता तु सुरभिः सुरराजेन धीमता।</a-v><a-v>पत्युवाच ततो धीरा वाक्यं वाक्यविशारदा॥ २०</a-v></p>
<p id="2.68.21"><a-v>शान्तं पातं न वः किंचित्कुतश्चिदमराधिप।</a-v><a-v>अहं तु मग्नौ शोचामि स्वपुत्रौ विषमे स्थितौ॥ २१</a-v></p>
<p id="2.68.22"><a-v>एतौ दृष्ट्वा कृषौ दीनौ सूर्यरश्मिप्रतापिनौ।</a-v><a-v>वध्यमानौ बलीवर्दौ कर्षकेण सुराधिप॥ २२</a-v></p>
<p id="2.68.23"><a-v>मम कायात्प्रसूतौ हि दुःखितौ भार पीडितौ।</a-v><a-v>यौ दृष्ट्वा परितप्येऽहं नास्ति पुत्रसमः प्रियः॥ २३</a-v></p>
<p id="2.68.24"><a-v>यस्याः पुत्र सहस्राणि सापि शोचति कामधुक्।</a-v><a-v>किं पुनर्या विना रामं कौसल्या वर्तयिष्यति॥ २४</a-v></p>
<p id="2.68.25"><a-v>एकपुत्रा च साध्वी च विवत्सेयं त्वया कृता।</a-v><a-v>तस्मात्त्वं सततं दुःखं प्रेत्य चेह च लप्स्यसे॥ २५</a-v></p>
<p id="2.68.26"><a-v>अहं ह्यपचितिं भ्रातुः पितुश्च सकलामिमाम्।</a-v><a-v>वर्धनं यशसश्चापि करिष्यामि न संशयः॥ २६</a-v></p>
<p id="2.68.27"><a-v>आनाययित्वा तनयं कौसल्याया महाद्युतिम्।</a-v><a-v>स्वयमेव प्रवेक्ष्यामि वनं मुनिनिषेवितम्॥ २७</a-v></p>
<p id="2.68.28"><a-v>इति नाग इवारण्ये तोमराङ्कुशचोदितः।</a-v><a-v>पपात भुवि संक्रुद्धो निःश्वसन्निव पन्नगः॥ २८</a-v></p>
<p id="2.68.29"><a-v>संरक्तनेत्रः शिथिलाम्बरस्तदा</a-v><a-v>विधूतसर्वाभरणः परंतपः।</a-v><a-v>बभूव भूमौ पतितो नृपात्मजः</a-v><a-v>शचीपतेः केतुरिवोत्सवक्षये॥ २९</a-v></p>
<p><a-v>इति श्रीरामायणे अयोध्याकाण्डे अष्टषष्टितमः सर्गः ॥ ६८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
