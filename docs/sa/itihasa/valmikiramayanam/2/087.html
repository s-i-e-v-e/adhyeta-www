<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/087.sxml"><a-title>वाल्मीकिरामायणम् अयोध्याकाण्डम् ८७ सर्गः</a-title><a-meta>
<p>Unique Words: 263</p>
</a-meta><hr><a-sec><p id="2.87.1"><a-v>तया महत्या यायिन्या ध्वजिन्या वनवासिनः।</a-v><a-v>अर्दिता यूथपा मत्ताः सयूथाः संप्रदुद्रुवुः॥ १</a-v></p>
<p id="2.87.2"><a-v>ऋक्षाः पृषतसंघाश्च रुरवश्च समन्ततः।</a-v><a-v>दृश्यन्ते वनराजीषु गिरिष्वपि नदीषु च॥ २</a-v></p>
<p id="2.87.3"><a-v>स संप्रतस्थे धर्मात्मा प्रीतो दशरथात्मजः।</a-v><a-v>वृतो महत्या नादिन्या सेनया चतुरङ्गया॥ ३</a-v></p>
<p id="2.87.4"><a-v>सागरौघनिभा सेना भरतस्य महात्मनः।</a-v><a-v>महीं संछादयामास प्रावृषि द्यामिवाम्बुदः॥ ४</a-v></p>
<p id="2.87.5"><a-v>तुरंगौघैरवतता वारणैश्च महाजवैः।</a-v><a-v>अनालक्ष्या चिरं कालं तस्मिन्काले बभूव भूः॥ ५</a-v></p>
<p id="2.87.6"><a-v>स यात्वा दूरमध्वानं सुपरिश्रान्त वाहनः।</a-v><a-v>उवाच भरतः श्रीमान्वसिष्ठं मन्त्रिणां वरम्॥ ६</a-v></p>
<p id="2.87.7"><a-v>यादृशं लक्ष्यते रूपं यथा चैव श्रुतं मया।</a-v><a-v>व्यक्तं प्राप्ताः स्म तं देशं भरद्वाजो यमब्रवीत्॥ ७</a-v></p>
<p id="2.87.8"><a-v>अयं गिरिश्चित्रकूटस्तथा मन्दाकिनी नदी।</a-v><a-v>एतत्प्रकाशते दूरान्नीलमेघनिभं वनम्॥ ८</a-v></p>
<p id="2.87.9"><a-v>गिरेः सानूनि रम्याणि चित्रकूटस्य संप्रति।</a-v><a-v>वारणैरवमृद्यन्ते मामकैः पर्वतोपमैः॥ ९</a-v></p>
<p id="2.87.10"><a-v>मुञ्चन्ति कुसुमान्येते नगाः पर्वतसानुषु।</a-v><a-v>नीला इवातपापाये तोयं तोयधरा घनाः॥ १०</a-v></p>
<p id="2.87.11"><a-v>किन्नराचरितोद्देशं पश्य शत्रुघ्न पर्वतम्।</a-v><a-v>हयैः समन्तादाकीर्णं मकरैरिव सागरम्॥ ११</a-v></p>
<p id="2.87.12"><a-v>एते मृगगणा भान्ति शीघ्रवेगाः प्रचोदिताः।</a-v><a-v>वायुप्रविद्धाः शरदि मेघराज्य इवाम्बरे॥ १२</a-v></p>
<p id="2.87.13"><a-v>कुर्वन्ति कुसुमापीडाञ्शिरःसु सुरभीनमी।</a-v><a-v>मेघप्रकाशैः फलकैर्दाक्षिणात्या यथा नराः॥ १३</a-v></p>
<p id="2.87.14"><a-v>निष्कूजमिव भूत्वेदं वनं घोरप्रदर्शनम्।</a-v><a-v>अयोध्येव जनाकीर्णा संप्रति प्रतिभाति मा॥ १४</a-v></p>
<p id="2.87.15"><a-v>खुरैरुदीरितो रेणुर्दिवं प्रच्छाद्य तिष्ठति।</a-v><a-v>तं वहत्यनिलः शीघ्रं कुर्वन्निव मम प्रियम्॥ १५</a-v></p>
<p id="2.87.16"><a-v>स्यन्दनांस्तुरगोपेतान्सूतमुख्यैरधिष्ठितान्।</a-v><a-v>एतान्संपततः शीघ्रं पश्य शत्रुघ्न कानने॥ १६</a-v></p>
<p id="2.87.17"><a-v>एतान्वित्रासितान्पश्य बर्हिणः प्रियदर्शनान्।</a-v><a-v>एतमाविशतः शैलमधिवासं पतत्रिणाम्॥ १७</a-v></p>
<p id="2.87.18"><a-v>अतिमात्रमयं देशो मनोज्ञः प्रतिभाति मा।</a-v><a-v>तापसानां निवासोऽयं व्यक्तं स्वर्गपथो यथा॥ १८</a-v></p>
<p id="2.87.19"><a-v>मृगा मृगीभिः सहिता बहवः पृषता वने।</a-v><a-v>मनोज्ञ रूपा लक्ष्यन्ते कुसुमैरिव चित्रितः॥ १९</a-v></p>
<p id="2.87.20"><a-v>साधु सैन्याः प्रतिष्ठन्तां विचिन्वन्तु च काननम्।</a-v><a-v>यथा तौ पुरुषव्याघ्रौ दृश्येते रामलक्ष्मणौ॥ २०</a-v></p>
<p id="2.87.21"><a-v>भरतस्य वचः श्रुत्वा पुरुषाः शस्त्रपाणयः।</a-v><a-v>विविशुस्तद्वनं शूरा धूमं च ददृशुस्ततः॥ २१</a-v></p>
<p id="2.87.22"><a-v>ते समालोक्य धूमाग्रमूचुर्भरतमागताः।</a-v><a-v>नामनुष्ये भवत्यग्निर्व्यक्तमत्रैव राघवौ॥ २२</a-v></p>
<p id="2.87.23"><a-v>अथ नात्र नरव्याघ्रौ राजपुत्रौ परंतपौ।</a-v><a-v>अन्ये रामोपमाः सन्ति व्यक्तमत्र तपस्विनः॥ २३</a-v></p>
<p id="2.87.24"><a-v>तच्छ्रुत्वा भरतस्तेषां वचनं साधु संमतम्।</a-v><a-v>सैन्यानुवाच सर्वांस्तानमित्रबलमर्दनः॥ २४</a-v></p>
<p id="2.87.25"><a-v>यत्ता भवन्तस्तिष्ठन्तु नेतो गन्तव्यमग्रतः।</a-v><a-v>अहमेव गमिष्यामि सुमन्त्रो गुरुरेव च॥ २५</a-v></p>
<p id="2.87.26"><a-v>एवमुक्तास्ततः सर्वे तत्र तस्थुः समन्ततः।</a-v><a-v>भरतो यत्र धूमाग्रं तत्र दृष्टिं समादधत्॥ २६</a-v></p>
<p id="2.87.27"><a-v>व्यवस्थिता या भरतेन सा चमू</a-v><a-v>र्निरीक्षमाणापि च धूममग्रतः।</a-v><a-v>बभूव हृष्टा नचिरेण जानती</a-v><a-v>प्रियस्य रामस्य समागमं तदा॥ २७</a-v></p>
<p><a-v>इति श्रीरामायणे अयोध्याकाण्डे सप्ताशीतितमः सर्गः ॥ ८७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
