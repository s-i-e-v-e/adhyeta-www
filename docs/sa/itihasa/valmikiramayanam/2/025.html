<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २५ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/025.sxml"><a-title>वाल्मीकिरामायणम् अयोध्याकाण्डम् २५ सर्गः</a-title><a-meta>
<p>Unique Words: 152</p>
</a-meta><hr><a-sec><p id="2.25.1"><a-v>स एवं ब्रुवतीं सीतां धर्मज्ञो धर्मवत्सलः।</a-v><a-v>निवर्तनार्थे धर्मात्मा वाक्यमेतदुवाच ह॥ १</a-v></p>
<p id="2.25.2"><a-v>सीते महाकुलीनासि धर्मे च निरता सदा।</a-v><a-v>इहाचर स्वधर्मं त्वं मा यथा मनसः सुखम्॥ २</a-v></p>
<p id="2.25.3"><a-v>सीते यथा त्वां वक्ष्यामि तथा कार्यं त्वयाबले।</a-v><a-v>वने दोषा हि बहवो वदतस्तान्निबोध मे॥ ३</a-v></p>
<p id="2.25.4"><a-v>सीते विमुच्यतामेषा वनवासकृता मतिः।</a-v><a-v>बहुदोषं हि कान्तारं वनमित्यभिधीयते॥ ४</a-v></p>
<p id="2.25.5"><a-v>हितबुद्ध्या खलु वचो मयैतदभिधीयते।</a-v><a-v>सदा सुखं न जानामि दुःखमेव सदा वनम्॥ ५</a-v></p>
<p id="2.25.6"><a-v>गिरिनिर्झरसंभूता गिरिकन्दरवासिनाम्।</a-v><a-v>सिंहानां निनदा दुःखाः श्रोतुं दुःखमतो वनम्॥ ६</a-v></p>
<p id="2.25.7"><a-v>सुप्यते पर्णशय्यासु स्वयं भग्नासु भूतले।</a-v><a-v>रात्रिषु श्रमखिन्नेन तस्माद्दुःखतरं वनम्॥ ७</a-v></p>
<p id="2.25.8"><a-v>उपवासश्च कर्तव्या यथाप्राणेन मैथिलि।</a-v><a-v>जटाभारश्च कर्तव्यो वल्कलाम्बरधारिणा॥ ८</a-v></p>
<p id="2.25.9"><a-v>अतीव वातस्तिमिरं बुभुक्षा चात्र नित्यशः।</a-v><a-v>भयानि च महान्त्यत्र ततो दुःखतरं वनम्॥ ९</a-v></p>
<p id="2.25.10"><a-v>सरीसृपाश्च बहवो बहुरूपाश्च भामिनि।</a-v><a-v>चरन्ति पृथिवीं दर्पादतो दुखतरं वनम्॥ १०</a-v></p>
<p id="2.25.11"><a-v>नदीनिलयनाः सर्पा नदीकुटिलगामिनः।</a-v><a-v>तिष्ठन्त्यावृत्य पन्थानमतो दुःखतरं वनम्॥ ११</a-v></p>
<p id="2.25.12"><a-v>पतंगा वृश्चिकाः कीटा दंशाश्च मशकैः सह।</a-v><a-v>बाधन्ते नित्यमबले सर्वं दुःखमतो वनम्॥ १२</a-v></p>
<p id="2.25.13"><a-v>द्रुमाः कण्टकिनश्चैव कुशकाशाश्च भामिनि।</a-v><a-v>वने व्याकुलशाखाग्रास्तेन दुःखतरं वनम्॥ १३</a-v></p>
<p id="2.25.14"><a-v>तदलं ते वनं गत्वा क्षमं न हि वनं तव।</a-v><a-v>विमृशन्निह पश्यामि बहुदोषतरं वनम्॥ १४</a-v></p>
<p id="2.25.15"><a-v>वनं तु नेतुं न कृता मतिस्तदा</a-v><a-v>बभूव रामेण यदा महात्मना।</a-v><a-v>न तस्य सीता वचनं चकार त</a-v><a-v>त्ततोऽब्रवीद्राममिदं सुदुःखिता॥ १५</a-v></p>
<p><a-v>इति श्रीरामायणे अयोध्याकाण्डे पञ्चविंशतितमः सर्गः ॥ २५</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
