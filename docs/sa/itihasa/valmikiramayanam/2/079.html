<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७९ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/079.sxml"><a-title>वाल्मीकिरामायणम् अयोध्याकाण्डम् ७९ सर्गः</a-title><a-meta>
<p>Unique Words: 199</p>
</a-meta><hr><a-sec><p id="2.79.1"><a-v>एवमुक्तस्तु भरतो निषादाधिपतिं गुहम्।</a-v><a-v>प्रत्युवाच महाप्राज्ञो वाक्यं हेत्वर्थसंहितम्॥ १</a-v></p>
<p id="2.79.2"><a-v>ऊर्जितः खलु ते कामः कृतो मम गुरोः सखे।</a-v><a-v>यो मे त्वमीदृशीं सेनामेकोऽभ्यर्चितुमिच्छसि॥ २</a-v></p>
<p id="2.79.3"><a-v>इत्युक्त्वा तु महातेजा गुहं वचनमुत्तमम्।</a-v><a-v>अब्रवीद्भरतः श्रीमान्निषादाधिपतिं पुनः॥ ३</a-v></p>
<p id="2.79.4"><a-v>कतरेण गमिष्यामि भरद्वाजाश्रमं गुह।</a-v><a-v>गहनोऽयं भृशं देशो गङ्गानूपो दुरत्ययः॥ ४</a-v></p>
<p id="2.79.5"><a-v>तस्य तद्वचनं श्रुत्वा राजपुत्रस्य धीमतः।</a-v><a-v>अब्रवीत्प्राञ्जलिर्वाक्यं गुहो गहनगोचरः॥ ५</a-v></p>
<p id="2.79.6"><a-v>दाशास्त्वनुगमिष्यन्ति धन्विनः सुसमाहिताः।</a-v><a-v>अहं चानुगमिष्यामि राजपुत्र महायशः॥ ६</a-v></p>
<p id="2.79.7"><a-v>कच्चिन्न दुष्टो व्रजसि रामस्याक्लिष्टकर्मणः।</a-v><a-v>इयं ते महती सेना शङ्कां जनयतीव मे॥ ७</a-v></p>
<p id="2.79.8"><a-v>तमेवमभिभाषन्तमाकाश इव निर्मलः।</a-v><a-v>भरतः श्लक्ष्णया वाचा गुहं वचनमब्रवीत्॥ ८</a-v></p>
<p id="2.79.9"><a-v>मा भूत्स कालो यत्कष्टं न मां शङ्कितुमर्हसि।</a-v><a-v>राघवः स हि मे भ्राता ज्येष्ठः पितृसमो मम॥ ९</a-v></p>
<p id="2.79.10"><a-v>तं निवर्तयितुं यामि काकुत्स्थं वनवासिनम्।</a-v><a-v>बुद्धिरन्या न ते कार्या गुह सत्यं ब्रवीमि ते॥ १०</a-v></p>
<p id="2.79.11"><a-v>स तु संहृष्टवदनः श्रुत्वा भरतभाषितम्।</a-v><a-v>पुनरेवाब्रवीद्वाक्यं भरतं प्रति हर्षितः॥ ११</a-v></p>
<p id="2.79.12"><a-v>धन्यस्त्वं न त्वया तुल्यं पश्यामि जगतीतले।</a-v><a-v>अयत्नादागतं राज्यं यस्त्वं त्यक्तुमिहेच्छसि॥ १२</a-v></p>
<p id="2.79.13"><a-v>शाश्वती खलु ते कीर्तिर्लोकाननुचरिष्यति।</a-v><a-v>यस्त्वं कृच्छ्रगतं रामं प्रत्यानयितुमिच्छसि॥ १३</a-v></p>
<p id="2.79.14"><a-v>एवं संभाषमाणस्य गुहस्य भरतं तदा।</a-v><a-v>बभौ नष्टप्रभः सूर्यो रजनी चाभ्यवर्तत॥ १४</a-v></p>
<p id="2.79.15"><a-v>संनिवेश्य स तां सेनां गुहेन परितोषितः।</a-v><a-v>शत्रुघ्नेन सह श्रीमाञ्शयनं पुनरागमत्॥ १५</a-v></p>
<p id="2.79.16"><a-v>रामचिन्तामयः शोको भरतस्य महात्मनः।</a-v><a-v>उपस्थितो ह्यनर्हस्य धर्मप्रेक्षस्य तादृशः॥ १६</a-v></p>
<p id="2.79.17"><a-v>अन्तर्दाहेन दहनः संतापयति राघवम्।</a-v><a-v>वनदाहाभिसंतप्तं गूढोऽग्निरिव पादपम्॥ १७</a-v></p>
<p id="2.79.18"><a-v>प्रस्रुतः सर्वगात्रेभ्यः स्वेदः शोकाग्निसंभवः।</a-v><a-v>यथा सूर्यांशुसंतप्तो हिमवान्प्रस्रुतो हिमम्॥ १८</a-v></p>
<p id="2.79.19"><a-v>ध्याननिर्दरशैलेन विनिःश्वसितधातुना।</a-v><a-v>दैन्यपादपसंघेन शोकायासाधिशृङ्गिणा॥ १९</a-v></p>
<p id="2.79.20"><a-v>प्रमोहानन्तसत्त्वेन संतापौषधिवेणुना।</a-v><a-v>आक्रान्तो दुःखशैलेन महता कैकयीसुतः॥ २०</a-v></p>
<p id="2.79.21"><a-v>गुहेन सार्धं भरतः समागतो</a-v><a-v>महानुभावः सजनः समाहितः।</a-v><a-v>सुदुर्मनास्तं भरतं तदा पुन</a-v><a-v>र्गुहः समाश्वासयदग्रजं प्रति॥ २१</a-v></p>
<p><a-v>इति श्रीरामायणे अयोध्याकाण्डे एकोनाशीतितमः सर्गः ॥ ७९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
