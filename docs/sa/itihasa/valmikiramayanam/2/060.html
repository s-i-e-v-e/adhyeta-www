<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६० सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/060.sxml"><a-title>वाल्मीकिरामायणम् अयोध्याकाण्डम् ६० सर्गः</a-title><a-meta>
<p>Unique Words: 192</p>
</a-meta><hr><a-sec><p id="2.60.1"><a-v>तमग्निमिव संशान्तमम्बुहीनमिवार्णवम्।</a-v><a-v>हतप्रभमिवादित्यं स्वर्गथं प्रेक्ष्य भूमिपम्॥ १</a-v></p>
<p id="2.60.2"><a-v>कौसल्या बाष्पपूर्णाक्षी विविधं शोककर्शिता।</a-v><a-v>उपगृह्य शिरो राज्ञः कैकेयीं प्रत्यभाषत॥ २</a-v></p>
<p id="2.60.3"><a-v>सकामा भव कैकेयि भुङ्क्ष्व राज्यमकण्टकम्।</a-v><a-v>त्यक्त्वा राजानमेकाग्रा नृशंसे दुष्टचारिणि॥ ३</a-v></p>
<p id="2.60.4"><a-v>विहाय मां गतो रामो भर्ता च स्वर्गतो मम।</a-v><a-v>विपथे सार्थहीनेव नाहं जीवितुमुत्सहे॥ ४</a-v></p>
<p id="2.60.5"><a-v>भर्तारं तं परित्यज्य का स्त्री दैवतमात्मनः।</a-v><a-v>इच्छेज्जीवितुमन्यत्र कैकेय्यास्त्यक्तधर्मणः॥ ५</a-v></p>
<p id="2.60.6"><a-v>न लुब्धो बुध्यते दोषान्किं पाकमिव भक्षयन्।</a-v><a-v>कुब्जानिमित्तं कैकेय्या राघवाणान्कुलं हतम्॥ ६</a-v></p>
<p id="2.60.7"><a-v>अनियोगे नियुक्तेन राज्ञा रामं विवासितम्।</a-v><a-v>सभार्यं जनकः श्रुत्वा परितप्स्यत्यहं यथा॥ ७</a-v></p>
<p id="2.60.8"><a-v>रामः कमलपत्राक्षो जीवनाशमितो गतः।</a-v><a-v>विदेहराजस्य सुता तहा सीता तपस्विनी।</a-v><a-v>दुःखस्यानुचिता दुःखं वने पर्युद्विजिष्यति॥ ८</a-v></p>
<p id="2.60.9"><a-v>नदतां भीमघोषाणां निशासु मृगपक्षिणाम्।</a-v><a-v>निशम्य नूनं संस्त्रस्ता राघवं संश्रयिष्यति॥ ९</a-v></p>
<p id="2.60.10"><a-v>वृद्धश्चैवाल्पपुत्रश्च वैदेहीमनिचिन्तयन्।</a-v><a-v>सोऽपि शोकसमाविष्टो ननु त्यक्ष्यति जीवितम्॥ १०</a-v></p>
<p id="2.60.11"><a-v>तां ततः संपरिष्वज्य विलपन्तीं तपस्विनीम्।</a-v><a-v>व्यपनिन्युः सुदुःखार्तां कौसल्यां व्यावहारिकाः॥ ११</a-v></p>
<p id="2.60.12"><a-v>तैलद्रोण्यामथामात्याः संवेश्य जगतीपतिम्।</a-v><a-v>राज्ञः सर्वाण्यथादिष्टाश्चक्रुः कर्माण्यनन्तरम्॥ १२</a-v></p>
<p id="2.60.13"><a-v>न तु संकलनं राज्ञो विना पुत्रेण मन्त्रिणः।</a-v><a-v>सर्वज्ञाः कर्तुमीषुस्ते ततो रक्षन्ति भूमिपम्॥ १३</a-v></p>
<p id="2.60.14"><a-v>तैलद्रोण्यां तु सचिवैः शायितं तं नराधिपम्।</a-v><a-v>हा मृतोऽयमिति ज्ञात्वा स्त्रियस्ताः पर्यदेवयन्॥ १४</a-v></p>
<p id="2.60.15"><a-v>बाहूनुद्यम्य कृपणा नेत्रप्रस्रवणैर्मुखैः।</a-v><a-v>रुदन्त्यः शोकसंतप्ताः कृपणं पर्यदेवयन्॥ १५</a-v></p>
<p id="2.60.16"><a-v>निशानक्षत्रहीनेव स्त्रीव भर्तृविवर्जिता।</a-v><a-v>पुरी नाराजतायोध्या हीना राज्ञा महात्मना॥ १६</a-v></p>
<p id="2.60.17"><a-v>बाष्पपर्याकुलजना हाहाभूतकुलाङ्गना।</a-v><a-v>शून्यचत्वरवेश्मान्ता न बभ्राज यथापुरम्॥ १७</a-v></p>
<p id="2.60.18"><a-v>गतप्रभा द्यौरिव भास्करं विना व्यपेतनक्षत्रगणेव शर्वरी।</a-v><a-v>पुरी बभासे रहिता महात्मना न चास्रकण्ठाकुलमार्गचत्वरा॥ १८</a-v></p>
<p id="2.60.19"><a-v>नराश्च नार्यश्च समेत्य संघशो विगर्हमाणा भरतस्य मातरम्।</a-v><a-v>तदा नगर्यां नरदेवसंक्षये बभूवुरार्ता न च शर्म लेभिरे॥ १९</a-v></p>
<p><a-v>इति श्रीरामायणे अयोध्याकाण्डे षष्टितमः सर्गः ॥ ६०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
