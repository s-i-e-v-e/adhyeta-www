<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/053.sxml"><a-title>वाल्मीकिरामायणम् अयोध्याकाण्डम् ५३ सर्गः</a-title><a-meta>
<p>Unique Words: 243</p>
</a-meta><hr><a-sec><p id="2.53.1"><a-v>मम त्वश्वा निवृत्तस्य न प्रावर्तन्त वर्त्मनि।</a-v><a-v>उष्णमश्रु विमुञ्चन्तो रामे संप्रस्थिते वनम्॥ १</a-v></p>
<p id="2.53.2"><a-v>उभाभ्यां राजपुत्राभ्यामथ कृत्वाहमज्ञलिम्।</a-v><a-v>प्रस्थितो रथमास्थाय तद्दुःखमपि धारयन्॥ २</a-v></p>
<p id="2.53.3"><a-v>गुहेव सार्धं तत्रैव स्थितोऽस्मि दिवसान्बहून्।</a-v><a-v>आशया यदि मां रामः पुनः शब्दापयेदिति॥ ३</a-v></p>
<p id="2.53.4"><a-v>विषये ते महाराज रामव्यसनकर्शिताः।</a-v><a-v>अपि वृक्षाः परिम्लानः सपुष्पाङ्कुरकोरकाः॥ ४</a-v></p>
<p id="2.53.5"><a-v>न च सर्पन्ति सत्त्वानि व्याला न प्रसरन्ति च।</a-v><a-v>रामशोकाभिभूतं तन्निष्कूजमभवद्वनम्॥ ५</a-v></p>
<p id="2.53.6"><a-v>लीनपुष्करपत्राश्च नरेन्द्र कलुषोदकाः।</a-v><a-v>संतप्तपद्माः पद्मिन्यो लीनमीनविहंगमाः॥ ६</a-v></p>
<p id="2.53.7"><a-v>जलजानि च पुष्पाणि माल्यानि स्थलजानि च।</a-v><a-v>नाद्य भान्त्यल्पगन्धीनि फलानि च यथा पुरम्॥ ७</a-v></p>
<p id="2.53.8"><a-v>प्रविशन्तमयोध्यां मां न कश्चिदभिनन्दति।</a-v><a-v>नरा राममपश्यन्तो निःश्वसन्ति मुहुर्मुहुः॥ ८</a-v></p>
<p id="2.53.9"><a-v>हर्म्यैर्विमानैः प्रासादैरवेक्ष्य रथमागतम्।</a-v><a-v>हाहाकारकृता नार्यो रामादर्शनकर्शिताः॥ ९</a-v></p>
<p id="2.53.10"><a-v>आयतैर्विमलैर्नेत्रैरश्रुवेगपरिप्लुतैः।</a-v><a-v>अन्योन्यमभिवीक्षन्ते व्यक्तमार्ततराः स्त्रियः॥ १०</a-v></p>
<p id="2.53.11"><a-v>नामित्राणां न मित्राणामुदासीनजनस्य च।</a-v><a-v>अहमार्ततया कंचिद्विशेषं नोपलक्षये॥ ११</a-v></p>
<p id="2.53.12"><a-v>अप्रहृष्टमनुष्या च दीननागतुरंगमा।</a-v><a-v>आर्तस्वरपरिम्लाना विनिःश्वसितनिःस्वना॥ १२</a-v></p>
<p id="2.53.13"><a-v>निरानन्दा महाराज रामप्रव्राजनातुरा।</a-v><a-v>कौसल्या पुत्रहीनेव अयोध्या प्रतिभाति मा॥ १३</a-v></p>
<p id="2.53.14"><a-v>सूतस्य वचनं श्रुत्वा वाचा परमदीनया।</a-v><a-v>बाष्पोपहतया राजा तं सूतमिदमब्रवीत्॥ १४</a-v></p>
<p id="2.53.15"><a-v>कैकेय्या विनियुक्तेन पापाभिजनभावया।</a-v><a-v>मया न मन्त्रकुशलैर्वृद्धैः सह समर्थितम्॥ १५</a-v></p>
<p id="2.53.16"><a-v>न सुहृद्भिर्न चामात्यैर्मन्त्रयित्वा न नैगमैः।</a-v><a-v>मयायमर्थः संमोहात्स्त्रीहेतोः सहसा कृतः॥ १६</a-v></p>
<p id="2.53.17"><a-v>भवितव्यतया नूनमिदं वा व्यसनं महत्।</a-v><a-v>कुलस्यास्य विनाशाय प्राप्तं सूत यदृच्छया॥ १७</a-v></p>
<p id="2.53.18"><a-v>सूत यद्यस्ति ते किंचिन्मयापि सुकृतं कृतम्।</a-v><a-v>त्वं प्रापयाशु मां रामं प्राणाः संत्वरयन्ति माम्॥ १८</a-v></p>
<p id="2.53.19"><a-v>यद्यद्यापि ममैवाज्ञा निवर्तयतु राघवम्।</a-v><a-v>न शक्ष्यामि विना राम मुहूर्तमपि जीवितुम्॥ १९</a-v></p>
<p id="2.53.20"><a-v>अथ वापि महाबाहुर्गतो दूरं भविष्यति।</a-v><a-v>मामेव रथमारोप्य शीघ्रं रामाय दर्शय॥ २०</a-v></p>
<p id="2.53.21"><a-v>वृत्तदंष्ट्रो महेष्वासः क्वासौ लक्ष्मणपूर्वजः।</a-v><a-v>यदि जीवामि साध्वेनं पश्येयं सह सीतया॥ २१</a-v></p>
<p id="2.53.22"><a-v>लोहिताक्षं महाबाहुमामुक्तमणिकुण्डलम्।</a-v><a-v>रामं यदि न पश्यामि गमिष्यामि यमक्षयम्॥ २२</a-v></p>
<p id="2.53.23"><a-v>अतो नु किं दुःखतरं योऽहमिक्ष्वाकुनन्दनम्।</a-v><a-v>इमामवस्थामापन्नो नेह पश्यामि राघवम्॥ २३</a-v></p>
<p id="2.53.24"><a-v>हा राम रामानुज हा हा वैदेहि तपस्विनी।</a-v><a-v>न मां जानीत दुःखेन म्रियमाणमनाथवत्।</a-v><a-v>दुस्तरो जीवता देवि मयायं शोकसागरः॥ २४</a-v></p>
<p id="2.53.25"><a-v>अशोभनं योऽहमिहाद्य राघवं</a-v><a-v>दिदृक्षमाणो न लभे सलक्ष्मणम्।</a-v><a-v>इतीव राजा विलपन्महायशाः</a-v><a-v>पपात तूर्णं शयने स मूर्छितः॥ २५</a-v></p>
<p id="2.53.26"><a-v>इति विलपति पार्थिवे प्रनष्टे</a-v><a-v>करुणतरं द्विगुणं च रामहेतोः।</a-v><a-v>वचनमनुनिशम्य तस्य देवी</a-v><a-v>भयमगमत्पुनरेव राममाता॥ २६</a-v></p>
<p><a-v>इति श्रीरामायणे अयोध्याकाण्डे त्रिपञ्चाशः सर्गः ॥ ५३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
