<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/056.sxml"><a-title>वाल्मीकिरामायणम् अयोध्याकाण्डम् ५६ सर्गः</a-title><a-meta>
<p>Unique Words: 175</p>
</a-meta><hr><a-sec><p id="2.56.1"><a-v>एवं तु क्रुद्धया राजा राममात्रा सशोकया।</a-v><a-v>श्रावितः परुषं वाक्यं चिन्तयामास दुःखितः॥ १</a-v></p>
<p id="2.56.2"><a-v>तस्य चिन्तयमानस्य प्रत्यभात्कर्म दुष्कृतम्।</a-v><a-v>यदनेन कृतं पूर्वमज्ञानाच्छब्दवेधिना॥ २</a-v></p>
<p id="2.56.3"><a-v>अमनास्तेन शोकेन रामशोकेन च प्रभुः।</a-v><a-v>दह्यमानस्तु शोकाभ्यां कौसल्यामाह भूपतिः॥ ३</a-v></p>
<p id="2.56.4"><a-v>प्रसादये त्वां कौसल्ये रचितोऽयं मयाञ्जलिः।</a-v><a-v>वत्सला चानृशंसा च त्वं हि नित्यं परेष्वपि॥ ४</a-v></p>
<p id="2.56.5"><a-v>भर्ता तु खलु नारीणां गुणवान्निर्गुणोऽपि वा।</a-v><a-v>धर्मं विमृशमानानां प्रत्यक्षं देवि दैवतम्॥ ५</a-v></p>
<p id="2.56.6"><a-v>सा त्वं धर्मपरा नित्यं दृष्टलोकपरावर।</a-v><a-v>नार्हसे विप्रियं वक्तुं दुःखितापि सुदुःखितम्॥ ६</a-v></p>
<p id="2.56.7"><a-v>तद्वाक्यं करुणं राज्ञः श्रुत्वा दीनस्य भाषितम्।</a-v><a-v>कौसल्या व्यसृजद्बाष्पं प्रणालीव नवोदकम्॥ ७</a-v></p>
<p id="2.56.8"><a-v>स मूद्र्ह्णि बद्ध्वा रुदती राज्ञः पद्ममिवाञ्जलिम्।</a-v><a-v>संभ्रमादब्रवीत्त्रस्ता त्वरमाणाक्षरं वचः॥ ८</a-v></p>
<p id="2.56.9"><a-v>प्रसीद शिरसा याचे भूमौ निततितास्मि ते।</a-v><a-v>याचितास्मि हता देव हन्तव्याहं न हि त्वया॥ ९</a-v></p>
<p id="2.56.10"><a-v>नैषा हि सा स्त्री भवति श्लाघनीयेन धीमता।</a-v><a-v>उभयोर्लोकयोर्वीर पत्या या संप्रसाद्यते॥ १०</a-v></p>
<p id="2.56.11"><a-v>जानामि धर्मं धर्मज्ञ त्वां जाने सत्यवादिनम्।</a-v><a-v>पुत्रशोकार्तया तत्तु मया किमपि भाषितम्॥ ११</a-v></p>
<p id="2.56.12"><a-v>शोको नाशयते धैर्यं शोको नाशयते श्रुतम्।</a-v><a-v>शोको नाशयते सर्वं नास्ति शोकसमो रिपुः॥ १२</a-v></p>
<p id="2.56.13"><a-v>शयमापतितः सोढुं प्रहरो रिपुहस्ततः।</a-v><a-v>सोढुमापतितः शोकः सुसूक्ष्मोऽपि न शक्यते॥ १३</a-v></p>
<p id="2.56.14"><a-v>वनवासाय रामस्य पञ्चरात्रोऽद्य गण्यते।</a-v><a-v>यः शोकहतहर्षायाः पञ्चवर्षोपमो मम॥ १४</a-v></p>
<p id="2.56.15"><a-v>तं हि चिन्तयमानायाः शोकोऽयं हृदि वर्धते।</a-v><a-v>अदीनामिव वेगेन समुद्रसलिलं महत्॥ १५</a-v></p>
<p id="2.56.16"><a-v>एवं हि कथयन्त्यास्तु कौसल्यायाः शुभं वचः।</a-v><a-v>मन्दरश्मिरभूत्सुर्यो रजनी चाभ्यवर्तत॥ १६</a-v></p>
<p id="2.56.17"><a-v>अथ प्रह्लादितो वाक्यैर्देव्या कौसल्यया नृपः।</a-v><a-v>शोकेन च समाक्रान्तो निद्राया वशमेयिवान्॥ १७</a-v></p>
<p><a-v>इति श्रीरामायणे अयोध्याकाण्डे षट्पञ्चाशः सर्गः ॥ ५६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
