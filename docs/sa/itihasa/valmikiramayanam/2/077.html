<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/077.sxml"><a-title>वाल्मीकिरामायणम् अयोध्याकाण्डम् ७७ सर्गः</a-title><a-meta>
<p>Unique Words: 198</p>
</a-meta><hr><a-sec><p id="2.77.1"><a-v>ततः समुत्थितः काल्यमास्थाय स्यन्दनोत्तमम्।</a-v><a-v>प्रययौ भरतः शीघ्रं रामदर्शनकाङ्क्षया॥ १</a-v></p>
<p id="2.77.2"><a-v>अग्रतः प्रययुस्तस्य सर्वे मन्त्रिपुरोधसः।</a-v><a-v>अधिरुह्य हयैर्युक्तान्रथान्सूर्यरथोपमान्॥ २</a-v></p>
<p id="2.77.3"><a-v>नवनागसहस्राणि कल्पितानि यथाविधि।</a-v><a-v>अन्वयुर्भरतं यान्तमिक्ष्वाकु कुलनन्दनम्॥ ३</a-v></p>
<p id="2.77.4"><a-v>षष्ठी रथसहस्राणि धन्विनो विविधायुधाः।</a-v><a-v>अन्वयुर्भरतं यान्तं राजपुत्रं यशस्विनम्॥ ४</a-v></p>
<p id="2.77.5"><a-v>शतं सहस्राण्यश्वानां समारूढानि राघवम्।</a-v><a-v>अन्वयुर्भरतं यान्तं राजपुत्रं यशस्विनम्॥ ५</a-v></p>
<p id="2.77.6"><a-v>कैकेयी च सुमित्रा च कौसल्या च यशस्विनी।</a-v><a-v>रामानयनसंहृष्टा ययुर्यानेन भास्वता॥ ६</a-v></p>
<p id="2.77.7"><a-v>प्रयाताश्चार्यसंघाता रामं द्रष्टुं सलक्ष्मणम्।</a-v><a-v>तस्यैव च कथाश्चित्राः कुर्वाणा हृष्टमानसाः॥ ७</a-v></p>
<p id="2.77.8"><a-v>मेघश्यामं महाबाहुं स्थिरसत्त्वं दृढव्रतम्।</a-v><a-v>कदा द्रक्ष्यामहे रामं जगतः शोकनाशनम्॥ ८</a-v></p>
<p id="2.77.9"><a-v>दृष्ट एव हि नः शोकमपनेष्यति राघवः।</a-v><a-v>तमः सर्वस्य लोकस्य समुद्यन्निव भास्करः॥ ९</a-v></p>
<p id="2.77.10"><a-v>इत्येवं कथयन्तस्ते संप्रहृष्टाः कथाः शुभाः।</a-v><a-v>परिष्वजानाश्चान्योन्यं ययुर्नागरिकास्तदा॥ १०</a-v></p>
<p id="2.77.11"><a-v>ये च तत्रापरे सर्वे संमता ये च नैगमाः।</a-v><a-v>रामं प्रति ययुर्हृष्टाः सर्वाः प्रकृतयस्तदा॥ ११</a-v></p>
<p id="2.77.12"><a-v>मणि काराश्च ये केचित्कुम्भकाराश्च शोभनाः।</a-v><a-v>सूत्रकर्मकृतश्चैव ये च शस्त्रोपजीविनः॥ १२</a-v></p>
<p id="2.77.13"><a-v>मायूरकाः क्राकचिका रोचका वेधकास्तथा।</a-v><a-v>दन्तकाराः सुधाकारास्तथा गन्धोपजीविनः॥ १३</a-v></p>
<p id="2.77.14"><a-v>सुवर्णकाराः प्रख्यातास्तथा कम्बलधावकाः।</a-v><a-v>स्नापकाच्छादका वैद्या धूपकाः शौण्डिकास्तथा॥ १४</a-v></p>
<p id="2.77.15"><a-v>रजकास्तुन्नवायाश्च ग्रामघोषमहत्तराः।</a-v><a-v>शैलूषाश्च सह स्त्रीभिर्यान्ति कैवर्तकास्तथा॥ १५</a-v></p>
<p id="2.77.16"><a-v>समाहिता वेदविदो ब्राह्मणा वृत्तसंमताः।</a-v><a-v>गोरथैर्भरतं यान्तमनुजग्मुः सहस्रशः॥ १६</a-v></p>
<p id="2.77.17"><a-v>सुवेषाः शुद्धवसनास्ताम्रमृष्टानुलेपनाः।</a-v><a-v>सर्वे ते विविधैर्यानैः शनैर्भरतमन्वयुः॥ १७</a-v></p>
<p id="2.77.18"><a-v>प्रहृष्टमुदिता सेना सान्वयात्कैकयीसुतम्।</a-v><a-v>व्यवतिष्ठत सा सेना भरतस्यानुयायिनी॥ १८</a-v></p>
<p id="2.77.19"><a-v>निरीक्ष्यानुगतां सेनां तां च गङ्गां शिवोदकाम्।</a-v><a-v>भरतः सचिवान्सर्वानब्रवीद्वाक्यकोविदः॥ १९</a-v></p>
<p id="2.77.20"><a-v>निवेशयत मे सैन्यमभिप्रायेण सर्वशः।</a-v><a-v>विश्रान्तः प्रतरिष्यामः श्व इदानीं महानदीम्॥ २०</a-v></p>
<p id="2.77.21"><a-v>दातुं च तावदिच्छामि स्वर्गतस्य महीपतेः।</a-v><a-v>और्ध्वदेह निमित्तार्थमवतीर्योदकं नदीम्॥ २१</a-v></p>
<p id="2.77.22"><a-v>तस्यैवं ब्रुवतोऽमात्यास्तथेत्युक्त्वा समाहिताः।</a-v><a-v>न्यवेशयंस्तांश्छन्देन स्वेन स्वेन पृथक्पृथक्॥ २२</a-v></p>
<p id="2.77.23"><a-v>निवेश्य गङ्गामनु तां महानदीं चमूं विधानैः परिबर्ह शोभिनीम्।</a-v><a-v>उवास रामस्य तदा महात्मनो विचिन्तयानो भरतो निवर्तनम्॥ २३</a-v></p>
<p><a-v>इति श्रीरामायणे अयोध्याकाण्डे सप्तसप्ततितमः सर्गः ॥ ७७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
