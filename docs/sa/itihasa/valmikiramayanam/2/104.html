<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०४ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/104.sxml"><a-title>वाल्मीकिरामायणम् अयोध्याकाण्डम् १०४ सर्गः</a-title><a-meta>
<p>Unique Words: 237</p>
</a-meta><hr><a-sec><p id="2.104.1"><a-v>तमप्रतिमतेजोभ्यां भ्रातृभ्यां रोमहर्षणम्।</a-v><a-v>विस्मिताः संगमं प्रेक्ष्य समवेता महर्षयः॥ १</a-v></p>
<p id="2.104.2"><a-v>अन्तर्हितास्त्वृषिगणाः सिद्धाश्च परमर्षयः।</a-v><a-v>तौ भ्रातरौ महात्मानौ काकुत्स्थौ प्रशशंसिरे॥ २</a-v></p>
<p id="2.104.3"><a-v>स धन्यो यस्य पुत्रौ द्वौ धर्मज्ञौ धर्मविक्रमौ।</a-v><a-v>श्रुत्वा वयं हि संभाषामुभयोः स्पृहयामहे॥ ३</a-v></p>
<p id="2.104.4"><a-v>ततस्त्वृषिगणाः क्षिप्रं दशग्रीववधैषिणः।</a-v><a-v>भरतं राजशार्दूलमित्यूचुः संगता वचः॥ ४</a-v></p>
<p id="2.104.5"><a-v>कुले जात महाप्राज्ञ महावृत्त महायशः।</a-v><a-v>ग्राह्यं रामस्य वाक्यं ते पितरं यद्यवेक्षसे॥ ५</a-v></p>
<p id="2.104.6"><a-v>सदानृणमिमं रामं वयमिच्छामहे पितुः।</a-v><a-v>अनृणत्वाच्च कैकेय्याः स्वर्गं दशरथो गतः॥ ६</a-v></p>
<p id="2.104.7"><a-v>एतावदुक्त्वा वचनं गन्धर्वाः समहर्षयः।</a-v><a-v>राजर्षयश्चैव तथा सर्वे स्वां स्वां गतिं गताः॥ ७</a-v></p>
<p id="2.104.8"><a-v>ह्लादितस्तेन वाक्येन शुभेन शुभदर्शनः।</a-v><a-v>रामः संहृष्टवदनस्तानृषीनभ्यपूजयत्॥ ८</a-v></p>
<p id="2.104.9"><a-v>स्रस्तगात्रस्तु भरतः स वाचा सज्जमानया।</a-v><a-v>कृताञ्जलिरिदं वाक्यं राघवं पुनरब्रवीत्॥ ९</a-v></p>
<p id="2.104.10"><a-v>राजधर्ममनुप्रेक्ष्य कुलधर्मानुसंततिम्।</a-v><a-v>कर्तुमर्हसि काकुत्स्थ मम मातुश्च याचनाम्॥ १०</a-v></p>
<p id="2.104.11"><a-v>रक्षितुं सुमहद्राज्यमहमेकस्तु नोत्सहे।</a-v><a-v>पौरजानपदांश्चापि रक्तान्रञ्जयितुं तथा॥ ११</a-v></p>
<p id="2.104.12"><a-v>ज्ञातयश्च हि योधाश्च मित्राणि सुहृदश्च नः।</a-v><a-v>त्वामेव प्रतिकाङ्क्षन्ते पर्जन्यमिव कर्षकाः॥ १२</a-v></p>
<p id="2.104.13"><a-v>इदं राज्यं महाप्राज्ञ स्थापय प्रतिपद्य हि।</a-v><a-v>शक्तिमानसि काकुत्स्थ लोकस्य परिपालने॥ १३</a-v></p>
<p id="2.104.14"><a-v>इत्युक्त्वा न्यपतद्भ्रातुः पादयोर्भरतस्तदा।</a-v><a-v>भृशं संप्रार्थयामास राममेवं प्रियं वदः॥ १४</a-v></p>
<p id="2.104.15"><a-v>तमङ्के भ्रातरं कृत्वा रामो वचनमब्रवीत्।</a-v><a-v>श्यामं नलिनपत्राक्षं मत्तहंसस्वरः स्वयम्॥ १५</a-v></p>
<p id="2.104.16"><a-v>आगता त्वामियं बुद्धिः स्वजा वैनयिकी च या।</a-v><a-v>भृशमुत्सहसे तात रक्षितुं पृथिवीमपि॥ १६</a-v></p>
<p id="2.104.17"><a-v>अमात्यैश्च सुहृद्भिश्च बुद्धिमद्भिश्च मन्त्रिभिः।</a-v><a-v>सर्वकार्याणि संमन्त्र्य सुमहान्त्यपि कारय॥ १७</a-v></p>
<p id="2.104.18"><a-v>लक्ष्मीश्चन्द्रादपेयाद्वा हिमवान्वा हिमं त्यजेत्।</a-v><a-v>अतीयात्सागरो वेलां न प्रतिज्ञामहं पितुः॥ १८</a-v></p>
<p id="2.104.19"><a-v>कामाद्वा तात लोभाद्वा मात्रा तुभ्यमिदं कृतम्।</a-v><a-v>न तन्मनसि कर्तव्यं वर्तितव्यं च मातृवत्॥ १९</a-v></p>
<p id="2.104.20"><a-v>एवं ब्रुवाणं भरतः कौसल्यासुतमब्रवीत्।</a-v><a-v>तेजसादित्यसंकाशं प्रतिपच्चन्द्रदर्शनम्॥ २०</a-v></p>
<p id="2.104.21"><a-v>अधिरोहार्य पादाभ्यां पादुके हेमभूषिते।</a-v><a-v>एते हि सर्वलोकस्य योगक्षेमं विधास्यतः॥ २१</a-v></p>
<p id="2.104.22"><a-v>सोऽधिरुह्य नरव्याघ्रः पादुके ह्यवरुह्य च।</a-v><a-v>प्रायच्छत्सुमहातेजा भरताय महात्मने॥ २२</a-v></p>
<p id="2.104.23"><a-v>स पादुके ते भरतः प्रतापवा न्स्वलंकृते संपरिगृह्य धर्मवित्।</a-v><a-v>प्रदक्षिणं चैव चकार राघवं चकार चैवोत्तमनागमूर्धनि॥ २३</a-v></p>
<p id="2.104.24"><a-v>अथानुपूर्व्यात्प्रतिपूज्य तं जनं गुरूंश्च मन्त्रिप्रकृतीस्तथानुजौ।</a-v><a-v>व्यसर्जयद्राघववंशवर्धनः स्थितः स्वधर्मे हिमवानिवाचलः॥ २४</a-v></p>
<p id="2.104.25"><a-v>तं मातरो बाष्पगृहीतकण्ठो दुःखेन नामन्त्रयितुं हि शेकुः।</a-v><a-v>स त्वेव मातॄरभिवाद्य सर्वा रुदन्कुटीं स्वां प्रविवेश रामः॥ २५</a-v></p>
<p><a-v>इति श्रीरामायणे अयोध्याकाण्डे चतुरधिकशततमः सर्गः ॥ १०४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
