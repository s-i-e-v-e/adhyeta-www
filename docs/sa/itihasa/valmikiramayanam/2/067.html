<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/067.sxml"><a-title>वाल्मीकिरामायणम् अयोध्याकाण्डम् ६७ सर्गः</a-title><a-meta>
<p>Unique Words: 154</p>
</a-meta><hr><a-sec><p id="2.67.1"><a-v>श्रुत्वा तु पितरं वृत्तं भ्रातरु च विवासितौ।</a-v><a-v>भरतो दुःखसंतप्त इदं वचनमब्रवीत्॥ १</a-v></p>
<p id="2.67.2"><a-v>किं नुण्कार्यं हतस्येह मम राज्येन शोचतः।</a-v><a-v>विहीनस्याथ पित्रा च भ्रात्रा पितृसमेन च॥ २</a-v></p>
<p id="2.67.3"><a-v>दुःखे मे दुःखमकरोर्व्रणे क्षारमिवादधाः।</a-v><a-v>राजानं प्रेतभावस्थं कृत्वा रामं च तापसम्॥ ३</a-v></p>
<p id="2.67.4"><a-v>कुलस्य त्वमभावाय कालरात्रिरिवागता।</a-v><a-v>अङ्गारमुपगूह्य स्म पिता मे नावबुद्धवान्॥ ४</a-v></p>
<p id="2.67.5"><a-v>कौसल्या च सुमित्रा च पुत्रशोकाभिपीडिते।</a-v><a-v>दुष्करं यदि जीवेतां प्राप्य त्वां जननीं मम॥ ५</a-v></p>
<p id="2.67.6"><a-v>ननु त्वार्योऽपि धर्मात्मा त्वयि वृत्तिमनुत्तमाम्।</a-v><a-v>वर्तते गुरुवृत्तिज्ञो यथा मातरि वर्तते॥ ६</a-v></p>
<p id="2.67.7"><a-v>तथा ज्येष्ठा हि मे माता कौसल्या दीर्घदर्शिनी।</a-v><a-v>त्वयि धर्मं समास्थाय भगिन्यामिव वर्तते॥ ७</a-v></p>
<p id="2.67.8"><a-v>तस्याः पुत्रं कृतात्मानं चीरवल्कलवाससम्।</a-v><a-v>प्रस्थाप्य वनवासाय कथं पापे न शोचसि॥ ८</a-v></p>
<p id="2.67.9"><a-v>अपापदर्शिनं शूरं कृतात्मानं यशस्विनम्।</a-v><a-v>प्रव्राज्य चीरवसनं किं नु पश्यसि कारणम्॥ ९</a-v></p>
<p id="2.67.10"><a-v>लुब्धाया विदितो मन्ये न तेऽहं राघवं प्रति।</a-v><a-v>तथा ह्यनर्थो राज्यार्थं त्वया नीतो महानयम्॥ १०</a-v></p>
<p id="2.67.11"><a-v>अहं हि पुरुषव्याघ्रावपश्यन्रामलक्ष्मणौ।</a-v><a-v>केन शक्तिप्रभावेन राज्यं रक्षितुमुत्सहे॥ ११</a-v></p>
<p id="2.67.12"><a-v>तं हि नित्यं महाराजो बलवन्तं महाबलः।</a-v><a-v>अपाश्रितोऽभूद्धर्मात्मा मेरुर्मेरुवनं यथा॥ १२</a-v></p>
<p id="2.67.13"><a-v>सोऽहं कथमिमं भारं महाधुर्यसमुद्यतम्।</a-v><a-v>दम्यो धुरमिवासाद्य सहेयं केन चौजसा॥ १३</a-v></p>
<p id="2.67.14"><a-v>अथ वा मे भवेच्छक्तिर्योगैर्बुद्धिबलेन वा।</a-v><a-v>सकामां न करिष्यामि त्वामहं पुत्रगर्धिनीम्।</a-v><a-v>निवर्तयिष्यामि वनाद्भ्रातरं स्वजनप्रियम्॥ १४</a-v></p>
<p id="2.67.15"><a-v>इत्येवमुक्त्वा भरतो महात्मा</a-v><a-v>प्रियेतरैर्वाक्यगणैस्तुदंस्ताम्।</a-v><a-v>शोकातुरश्चापि ननाद भूयः</a-v><a-v>सिंहो यथा पर्वतगह्वरस्थः॥ १५</a-v></p>
<p><a-v>इति श्रीरामायणे अयोध्याकाण्डे सप्तषष्टितमः सर्गः ॥ ६७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
