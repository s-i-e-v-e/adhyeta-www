<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/061.sxml"><a-title>वाल्मीकिरामायणम् अयोध्याकाण्डम् ६१ सर्गः</a-title><a-meta>
<p>Unique Words: 223</p>
</a-meta><hr><a-sec><p id="2.61.1"><a-v>व्यतीतायां तु शर्वर्यामादित्यस्योदये ततः।</a-v><a-v>समेत्य राजकर्तारः सभामीयुर्द्विजातयः॥ १</a-v></p>
<p id="2.61.2"><a-v>मार्कण्डेयोऽथ मौद्गल्यो वामदेवश्च काश्यपः।</a-v><a-v>कात्ययनो गौतमश्च जाबालिश्च महायशाः॥ २</a-v></p>
<p id="2.61.3"><a-v>एते द्विजाः सहामात्यैः पृथग्वाचमुदीरयन्।</a-v><a-v>वसिष्ठमेवाभिमुखाः श्रेष्ठो राजपुरोहितम्॥ ३</a-v></p>
<p id="2.61.4"><a-v>अतीता शर्वरी दुःखं या नो वर्षशतोपमा।</a-v><a-v>अस्मिन्पञ्चत्वमापन्ने पुत्रशोकेन पार्थिवे॥ ४</a-v></p>
<p id="2.61.5"><a-v>स्वर्गतश्च महाराजो रामश्चारण्यमाश्रितः।</a-v><a-v>लक्ष्मणश्चापि तेजस्वी रामेणैव गतः सह॥ ५</a-v></p>
<p id="2.61.6"><a-v>उभौ भरतशत्रुघ्नौ क्केकयेषु परंतपौ।</a-v><a-v>पुरे राजगृहे रम्ये मातामहनिवेशने॥ ६</a-v></p>
<p id="2.61.7"><a-v>इक्ष्वाकूणामिहाद्यैव कश्चिद्राजा विधीयताम्।</a-v><a-v>अराजकं हि नो राष्ट्रं न विनाशमवाप्नुयात्॥ ७</a-v></p>
<p id="2.61.8"><a-v>नाराजले जनपदे विद्युन्माली महास्वनः।</a-v><a-v>अभिवर्षति पर्जन्यो महीं दिव्येन वारिणा॥ ८</a-v></p>
<p id="2.61.9"><a-v>नाराजके जनपदे बीजमुष्टिः प्रकीर्यते।</a-v><a-v>नाराकके पितुः पुत्रो भार्या वा वर्तते वशे॥ ९</a-v></p>
<p id="2.61.10"><a-v>अराजके धनं नास्ति नास्ति भार्याप्यराजके।</a-v><a-v>इदमत्याहितं चान्यत्कुतः सत्यमराजके॥ १०</a-v></p>
<p id="2.61.11"><a-v>नाराजके जनपदे कारयन्ति सभां नराः।</a-v><a-v>उद्यानानि च रम्याणि हृष्टाः पुण्यगृहाणि च॥ ११</a-v></p>
<p id="2.61.12"><a-v>नाराजके जनपदे यज्ञशीला द्विजातयः।</a-v><a-v>सत्राण्यन्वासते दान्ता ब्राह्मणाः संशितव्रताः॥ १२</a-v></p>
<p id="2.61.13"><a-v>नाराजके जनपदे प्रभूतनटनर्तकाः।</a-v><a-v>उत्सवाश्च समाजाश्च वर्धन्ते राष्ट्रवर्धनाः॥ १३</a-v></p>
<p id="2.61.14"><a-v>नारजके जनपदे सिद्धार्था व्यवहारिणः।</a-v><a-v>कथाभिरनुरज्यन्ते कथाशीलाः कथाप्रियैः॥ १४</a-v></p>
<p id="2.61.15"><a-v>नाराजके जनपदे वाहनैः शीघ्रगामिभिः।</a-v><a-v>नरा निर्यान्त्यरण्यानि नारीभिः सह कामिनः॥ १५</a-v></p>
<p id="2.61.16"><a-v>नाराकजे जनपदे धनवन्तः सुरक्षिताः।</a-v><a-v>शेरते विवृत द्वाराः कृषिगोरक्षजीविनः॥ १६</a-v></p>
<p id="2.61.17"><a-v>नाराजके जनपदे वणिजो दूरगामिनः।</a-v><a-v>गच्छन्ति क्षेममध्वानं बहुपुण्यसमाचिताः॥ १७</a-v></p>
<p id="2.61.18"><a-v>नाराजके जनपदे चरत्येकचरो वशी।</a-v><a-v>भावयन्नात्मनात्मानं यत्रसायंगृहो मुनिः॥ १८</a-v></p>
<p id="2.61.19"><a-v>नाराजके जनपदे योगक्षेमं प्रवर्तते।</a-v><a-v>न चाप्यराजके सेना शत्रून्विषहते युधि॥ १९</a-v></p>
<p id="2.61.20"><a-v>यथा ह्यनुदका नद्यो यथा वाप्यतृणं वनम्।</a-v><a-v>अगोपाला यथा गावस्तथा राष्ट्रमराजकम्॥ २०</a-v></p>
<p id="2.61.21"><a-v>नाराजके जनपदे स्वकं भवति कस्यचित्।</a-v><a-v>मत्स्या इव नरा नित्यं भक्षयन्ति परस्परम्॥ २१</a-v></p>
<p id="2.61.22"><a-v>येहि संभिन्नमर्यादा नास्तिकाश्छिन्नसंशयाः।</a-v><a-v>तेऽपि भावाय कल्पन्ते राजदण्डनिपीडिताः॥ २२</a-v></p>
<p id="2.61.23"><a-v>अहो तम इवेदं स्यान्न प्रज्ञायेत किंचन।</a-v><a-v>राजा चेन्न भवेँल्लोके विभजन्साध्वसाधुनी॥ २३</a-v></p>
<p id="2.61.24"><a-v>जीवत्यपि महाराजे तवैव वचनं वयम्।</a-v><a-v>नातिक्रमामहे सर्वे वेलां प्राप्येव सागरः॥ २४</a-v></p>
<p id="2.61.25"><a-v>स नः समीक्ष्य द्विजवर्यवृत्तं</a-v><a-v>नृपं विना राज्यमरण्यभूतम्।</a-v><a-v>कुमारमिक्ष्वाकुसुतं वदान्यं</a-v><a-v>त्वमेव राजानमिहाभिषिञ्चय॥ २५</a-v></p>
<p><a-v>इति श्रीरामायणे अयोध्याकाण्डे एकषष्टितमः सर्गः ॥ ६१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
