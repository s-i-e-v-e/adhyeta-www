<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/066.sxml"><a-title>वाल्मीकिरामायणम् अयोध्याकाण्डम् ६६ सर्गः</a-title><a-meta>
<p>Unique Words: 416</p>
</a-meta><hr><a-sec><p id="2.66.1"><a-v>अपश्यंस्तु ततस्तत्र पितरं पितुरालये।</a-v><a-v>जगाम भरतो द्रष्टुं मातरं मातुरालये॥ १</a-v></p>
<p id="2.66.2"><a-v>अनुप्राप्तं तु तं दृष्ट्वा कैकेयी प्रोषितं सुतम्।</a-v><a-v>उत्पपात तदा हृष्टा त्यक्त्वा सौवर्णमानसम्॥ २</a-v></p>
<p id="2.66.3"><a-v>स प्रविश्यैव धर्मात्मा स्वगृहं श्रीविवर्जितम्।</a-v><a-v>भरतः प्रेक्ष्य जग्राह जनन्याश्चरणौ शुभौ॥ ३</a-v></p>
<p id="2.66.4"><a-v>तं मूर्ध्नि समुपाघ्राय परिष्वज्य यशस्विनम्।</a-v><a-v>अङ्के भरतमारोप्य प्रष्टुं समुपचक्रमे॥ ४</a-v></p>
<p id="2.66.5"><a-v>अद्य ते कतिचिद्रात्र्यश्च्युतस्यार्यकवेश्मनः।</a-v><a-v>अपि नाध्वश्रमः शीघ्रं रथेनापततस्तव॥ ५</a-v></p>
<p id="2.66.6"><a-v>आर्यकस्ते सुकुशलो युधाजिन्मातुलस्तव।</a-v><a-v>प्रवासाच्च सुखं पुत्र सर्वं मे वक्तुमर्हसि॥ ६</a-v></p>
<p id="2.66.7"><a-v>एवं पृष्ठस्तु कैकेय्या प्रियं पार्थिवनन्दनः।</a-v><a-v>आचष्ट भरतः सर्वं मात्रे राजीवलोचनः॥ ७</a-v></p>
<p id="2.66.8"><a-v>अद्य मे सप्तमी रात्रिश्च्युतस्यार्यकवेश्मनः।</a-v><a-v>अम्बायाः कुशली तातो युधाजिन्मातुलश्च मे॥ ८</a-v></p>
<p id="2.66.9"><a-v>यन्मे धनं च रत्नं च ददौ राजा परंतपः।</a-v><a-v>परिश्रान्तं पथ्यभवत्ततोऽहं पूर्वमागतः॥ ९</a-v></p>
<p id="2.66.10"><a-v>राजवाक्यहरैर्दूतैस्त्वर्यमाणोऽहमागतः।</a-v><a-v>यदहं प्रष्टुमिच्छामि तदम्बा वक्तुमर्हसि॥ १०</a-v></p>
<p id="2.66.11"><a-v>शून्योऽयं शयनीयस्ते पर्यङ्को हेमभूषितः।</a-v><a-v>न चायमिक्ष्वाकुजनः प्रहृष्टः प्रतिभाति मे॥ ११</a-v></p>
<p id="2.66.12"><a-v>राजा भवति भूयिष्ठमिहाम्बाया निवेशने।</a-v><a-v>तमहं नाद्य पश्यामि द्रष्टुमिच्छन्निहागतः॥ १२</a-v></p>
<p id="2.66.13"><a-v>पितुर्ग्रहीष्ये चरणौ तं ममाख्याहि पृच्छतः।</a-v><a-v>आहोस्विदम्ब ज्येष्ठायाः कौसल्याया निवेशने॥ १३</a-v></p>
<p id="2.66.14"><a-v>तं प्रत्युवाच कैकेयी प्रियवद्घोरमप्रियम्।</a-v><a-v>अजानन्तं प्रजानन्ती राज्यलोभेन मोहिता।</a-v><a-v>या गतिः सर्वभूतानां तां गतिं ते पिता गतः॥ १४</a-v></p>
<p id="2.66.15"><a-v>तच्छ्रुत्वा भरतो वाक्यं धर्माभिजनवाञ्शुचिः।</a-v><a-v>पपात सहसा भूमौ पितृशोकबलार्दितः॥ १५</a-v></p>
<p id="2.66.16"><a-v>ततः शोकेन संवीतः पितुर्मरणदुःखितः।</a-v><a-v>विललाप महातेजा भ्रान्ताकुलितचेतनः॥ १६</a-v></p>
<p id="2.66.17"><a-v>एतत्सुरुचिरं भाति पितुर्मे शयनं पुरा।</a-v><a-v>तदिदं न विभात्यद्य विहीनं तेन धीमता॥ १७</a-v></p>
<p id="2.66.18"><a-v>तमार्तं देवसंकाशं समीक्ष्य पतितं भुवि।</a-v><a-v>उत्थापयित्वा शोकार्तं वचनं चेदमब्रवीत्॥ १८</a-v></p>
<p id="2.66.19"><a-v>उत्तिष्ठोत्तिष्ठ किं शेषे राजपुत्र महायशः।</a-v><a-v>त्वद्विधा न हि शोचन्ति सन्तः सदसि संमताः॥ १९</a-v></p>
<p id="2.66.20"><a-v>स रुदत्या चिरं कालं भूमौ विपरिवृत्य च।</a-v><a-v>जननीं प्रत्युवाचेदं शोकैर्बहुभिरावृतः॥ २०</a-v></p>
<p id="2.66.21"><a-v>अभिषेक्ष्यति रामं तु राजा यज्ञं नु यक्ष्यति।</a-v><a-v>इत्यहं कृतसंकल्पो हृष्टो यात्रामयासिषम्॥ २१</a-v></p>
<p id="2.66.22"><a-v>तदिदं ह्यन्यथा भूतं व्यवदीर्णं मनो मम।</a-v><a-v>पितरं यो न पश्यामि नित्यं प्रियहिते रतम्॥ २२</a-v></p>
<p id="2.66.23"><a-v>अम्ब केनात्यगाद्राजा व्याधिना मय्यनागते।</a-v><a-v>धन्या रामादयः सर्वे यैः पिता संस्कृतः स्वयम्॥ २३</a-v></p>
<p id="2.66.24"><a-v>न नूनं मां महाराजः प्राप्तं जानाति कीर्तिमान्।</a-v><a-v>उपजिघ्रेद्धि मां मूर्ध्नि तातः संनम्य सत्वरम्॥ २४</a-v></p>
<p id="2.66.25"><a-v>क्व स पाणिः सुखस्पर्शस्तातस्याक्लिष्टकर्मणः।</a-v><a-v>येन मां रजसा ध्वस्तमभीक्ष्णं परिमार्जति॥ २५</a-v></p>
<p id="2.66.26"><a-v>यो मे भ्राता पिता बन्धुर्यस्य दासोऽस्मि धीमतः।</a-v><a-v>तस्य मां शीघ्रमाख्याहि रामस्याक्लिष्ट कर्मणः॥ २६</a-v></p>
<p id="2.66.27"><a-v>पिता हि भवति ज्येष्ठो धर्ममार्यस्य जानतः।</a-v><a-v>तस्य पादौ ग्रहीष्यामि स हीदानीं गतिर्मम॥ २७</a-v></p>
<p id="2.66.28"><a-v>आर्ये किमब्रवीद्राजा पिता मे सत्यविक्रमः।</a-v><a-v>पश्चिमं साधु संदेशमिच्छामि श्रोतुमात्मनः॥ २८</a-v></p>
<p id="2.66.29"><a-v>इति पृष्टा यथातत्त्वं कैकेयी वाक्यमब्रवीत्।</a-v><a-v>रामेति राजा विलपन्हा सीते लक्ष्मणेति च।</a-v><a-v>स महात्मा परं लोकं गतो गतिमतां वरः॥ २९</a-v></p>
<p id="2.66.30"><a-v>इमां तु पश्चिमां वाचं व्याजहार पिता तव।</a-v><a-v>काल धर्मपरिक्षिप्तः पाशैरिव महागजः॥ ३०</a-v></p>
<p id="2.66.31"><a-v>सिद्धार्थास्तु नरा राममागतं सीतया सह।</a-v><a-v>लक्ष्मणं च महाबाहुं द्रक्ष्यन्ति पुनरागतम्॥ ३१</a-v></p>
<p id="2.66.32"><a-v>तच्छ्रुत्वा विषसादैव द्वितीया प्रियशंसनात्।</a-v><a-v>विषण्णवदनो भूत्वा भूयः पप्रच्छ मातरम्॥ ३२</a-v></p>
<p id="2.66.33"><a-v>क्व चेदानीं स धर्मात्मा कौसल्यानन्दवर्धनः।</a-v><a-v>लक्ष्मणेन सह भ्रात्रा सीतया च समं गतः॥ ३३</a-v></p>
<p id="2.66.34"><a-v>तथा पृष्टा यथातत्त्वमाख्यातुमुपचक्रमे।</a-v><a-v>मातास्य युगपद्वाक्यं विप्रियं प्रियशङ्कया॥ ३४</a-v></p>
<p id="2.66.35"><a-v>स हि राजसुतः पुत्र चीरवासा महावनम्।</a-v><a-v>दण्डकान्सह वैदेह्या लक्ष्मणानुचरो गतः॥ ३५</a-v></p>
<p id="2.66.36"><a-v>तच्छ्रुत्वा भरतस्त्रस्तो भ्रातुश्चारित्रशङ्कया।</a-v><a-v>स्वस्य वंशस्य माहात्म्यात्प्रष्टुं समुपचक्रमे॥ ३६</a-v></p>
<p id="2.66.37"><a-v>कच्चिन्न ब्राह्मणवधं हृतं रामेण कस्यचित्।</a-v><a-v>कच्चिन्नाढ्यो दरिद्रो वा तेनापापो विहिंसितः॥ ३७</a-v></p>
<p id="2.66.38"><a-v>कच्चिन्न परदारान्वा राजपुत्रोऽभिमन्यते।</a-v><a-v>कस्मात्स दण्डकारण्ये भ्रूणहेव विवासितः॥ ३८</a-v></p>
<p id="2.66.39"><a-v>अथास्य चपला माता तत्स्वकर्म यथातथम्।</a-v><a-v>तेनैव स्त्रीस्वभावेन व्याहर्तुमुपचक्रमे॥ ३९</a-v></p>
<p id="2.66.40"><a-v>न ब्राह्मणधनं किंचिद्धृतं रामेण कस्यचित्।</a-v><a-v>कश्चिन्नाढ्यो दरिद्रो वा तेनापापो विहिंसितः।</a-v><a-v>न रामः परदारांश्च चक्षुर्भ्यामपि पश्यति॥ ४०</a-v></p>
<p id="2.66.41"><a-v>मया तु पुत्र श्रुत्वैव रामस्यैवाभिषेचनम्।</a-v><a-v>याचितस्ते पिता राज्यं रामस्य च विवासनम्॥ ४१</a-v></p>
<p id="2.66.42"><a-v>स स्ववृत्तिं समास्थाय पिता ते तत्तथाकरोत्।</a-v><a-v>रामश्च सहसौमित्रिः प्रेषितः सह सीतया॥ ४२</a-v></p>
<p id="2.66.43"><a-v>तमपश्यन्प्रियं पुत्रं महीपालो महायशाः।</a-v><a-v>पुत्रशोकपरिद्यूनः पञ्चत्वमुपपेदिवान्॥ ४३</a-v></p>
<p id="2.66.44"><a-v>त्वया त्विदानीं धर्मज्ञ राजत्वमवलम्ब्यताम्।</a-v><a-v>त्वत्कृते हि मया सर्वमिदमेवंविधं कृतम्॥ ४४</a-v></p>
<p id="2.66.45"><a-v>तत्पुत्र शीघ्रं विधिना विधिज्ञै</a-v><a-v>र्वसिष्ठमुख्यैः सहितो द्विजेन्द्रैः।</a-v><a-v>संकाल्य राजानमदीनसत्त्व</a-v><a-v>मात्मानमुर्व्यामभिषेचयस्व॥ ४५</a-v></p>
<p><a-v>इति श्रीरामायणे अयोध्याकाण्डे षट्षष्टितमः सर्गः ॥ ६६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
