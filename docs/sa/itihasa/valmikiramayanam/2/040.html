<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/040.sxml"><a-title>वाल्मीकिरामायणम् अयोध्याकाण्डम् ४० सर्गः</a-title><a-meta>
<p>Unique Words: 270</p>
</a-meta><hr><a-sec><p id="2.40.1"><a-v>अनुरक्ता महात्मानं रामं सत्यपरक्रमम्।</a-v><a-v>अनुजग्मुः प्रयान्तं तं वनवासाय मानवाः॥ १</a-v></p>
<p id="2.40.2"><a-v>निवर्तितेऽपि च बलात्सुहृद्वर्गे च राजिनि।</a-v><a-v>नैव ते संन्यवर्तन्त रामस्यानुगता रथम्॥ २</a-v></p>
<p id="2.40.3"><a-v>अयोध्यानिलयानां हि पुरुषाणां महायशाः।</a-v><a-v>बभूव गुणसंपन्नः पूर्णचन्द्र इव प्रियः॥ ३</a-v></p>
<p id="2.40.4"><a-v>स याच्यमानः काकुत्स्थः स्वाभिः प्रकृतिभिस्तदा।</a-v><a-v>कुर्वाणः पितरं सत्यं वनमेवान्वपद्यत॥ ४</a-v></p>
<p id="2.40.5"><a-v>अवेक्षमाणः सस्नेहं चक्षुषा प्रपिबन्निव।</a-v><a-v>उवाच रामः स्नेहेन ताः प्रजाः स्वाः प्रजा इव॥ ५</a-v></p>
<p id="2.40.6"><a-v>या प्रीतिर्बहुमानश्च मय्ययोध्यानिवासिनाम्।</a-v><a-v>मत्प्रियार्थं विशेषेण भरते सा निवेश्यताम्॥ ६</a-v></p>
<p id="2.40.7"><a-v>स हि कल्याण चारित्रः कैकेय्यानन्दवर्धनः।</a-v><a-v>करिष्यति यथावद्वः प्रियाणि च हितानि च॥ ७</a-v></p>
<p id="2.40.8"><a-v>ज्ञानवृद्धो वयोबालो मृदुर्वीर्यगुणान्वितः।</a-v><a-v>अनुरूपः स वो भर्ता भविष्यति भयापहः॥ ८</a-v></p>
<p id="2.40.9"><a-v>स हि राजगुणैर्युक्तो युवराजः समीक्षितः।</a-v><a-v>अपि चापि मया शिष्टैः कार्यं वो भर्तृशासनम्॥ ९</a-v></p>
<p id="2.40.10"><a-v>न च तप्येद्यथा चासौ वनवासं गते मयि।</a-v><a-v>महाराजस्तथा कार्यो मम प्रियचिकीर्षया॥ १०</a-v></p>
<p id="2.40.11"><a-v>यथा यथा दाशरथिर्धर्ममेवास्थितोऽभवत्।</a-v><a-v>तथा तथा प्रकृतयो रामं पतिमकामयन्॥ ११</a-v></p>
<p id="2.40.12"><a-v>बाष्पेण पिहितं दीनं रामः सौमित्रिणा सह।</a-v><a-v>चकर्षेव गुणैर्बद्ध्वा जनं पुनरिवासनम्॥ १२</a-v></p>
<p id="2.40.13"><a-v>ते द्विजास्त्रिविधं वृद्धा ज्ञानेन वयसौजसा।</a-v><a-v>वयःप्रकम्पशिरसो दूरादूचुरिदं वचः॥ १३</a-v></p>
<p id="2.40.14"><a-v>वहन्तो जवना रामं भो भो जात्यास्तुरंगमाः।</a-v><a-v>निवर्तध्वं न गन्तव्यं हिता भवत भर्तरि।</a-v><a-v>उपवाह्यस्तु वो भर्ता नापवाह्यः पुराद्वनम्॥ १४</a-v></p>
<p id="2.40.15"><a-v>एवमार्तप्रलापांस्तान्वृद्धान्प्रलपतो द्विजान्।</a-v><a-v>अवेक्ष्य सहसा रामो रथादवततार ह॥ १५</a-v></p>
<p id="2.40.16"><a-v>पद्भ्यामेव जगामाथ ससीतः सहलक्ष्मणः।</a-v><a-v>संनिकृष्टपदन्यासो रामो वनपरायणः॥ १६</a-v></p>
<p id="2.40.17"><a-v>द्विजातींस्तु पदातींस्तान्रामश्चारित्रवत्सलः।</a-v><a-v>न शशाक घृणाचक्षुः परिमोक्तुं रथेन सः॥ १७</a-v></p>
<p id="2.40.18"><a-v>गच्छन्तमेव तं दृष्ट्वा रामं संभ्रान्तमानसाः।</a-v><a-v>ऊचुः परमसंतप्ता रामं वाक्यमिदं द्विजाः॥ १८</a-v></p>
<p id="2.40.19"><a-v>ब्राह्मण्यं कृत्स्नमेतत्त्वां ब्रह्मण्यमनुगच्छति।</a-v><a-v>द्विजस्कन्धाधिरूढास्त्वामग्नयोऽप्यनुयान्त्यमी॥ १९</a-v></p>
<p id="2.40.20"><a-v>वाजपेयसमुत्थानि छत्राण्येतानि पश्य नः।</a-v><a-v>पृष्ठतोऽनुप्रयातानि हंसानिव जलात्यये॥ २०</a-v></p>
<p id="2.40.21"><a-v>अनवाप्तातपत्रस्य रश्मिसंतापितस्य ते।</a-v><a-v>एभिश्छायां करिष्यामः स्वैश्छत्रैर्वाजपेयिकैः॥ २१</a-v></p>
<p id="2.40.22"><a-v>या हि नः सततं बुद्धिर्वेदमन्त्रानुसारिणी।</a-v><a-v>त्वत्कृते सा कृता वत्स वनवासानुसारिणी॥ २२</a-v></p>
<p id="2.40.23"><a-v>हृदयेष्ववतिष्ठन्ते वेदा ये नः परं धनम्।</a-v><a-v>वत्स्यन्त्यपि गृहेष्वेव दाराश्चारित्ररक्षिताः॥ २३</a-v></p>
<p id="2.40.24"><a-v>न पुनर्निश्चयः कार्यस्त्वद्गतौ सुकृता मतिः।</a-v><a-v>त्वयि धर्मव्यपेक्षे तु किं स्याद्धर्ममवेक्षितुम्॥ २४</a-v></p>
<p id="2.40.25"><a-v>याचितो नो निवर्तस्व हंसशुक्लशिरोरुहैः।</a-v><a-v>शिरोभिर्निभृताचार महीपतनपांशुलैः॥ २५</a-v></p>
<p id="2.40.26"><a-v>बहूनां वितता यज्ञा द्विजानां य इहागताः।</a-v><a-v>तेषां समाप्तिरायत्ता तव वत्स निवर्तने॥ २६</a-v></p>
<p id="2.40.27"><a-v>भक्तिमन्ति हि भूतानि जंगमाजंगमानि च।</a-v><a-v>याचमानेषु तेषु त्वं भक्तिं भक्तेषु दर्शय॥ २७</a-v></p>
<p id="2.40.28"><a-v>अनुगंतुमशक्तास्त्वां मूलैरुद्धृतवेगिभिः।</a-v><a-v>उन्नता वायुवेगेन विक्रोशन्तीव पादपाः॥ २८</a-v></p>
<p id="2.40.29"><a-v>निश्चेष्टाहारसंचारा वृक्षैकस्थानविष्ठिताः।</a-v><a-v>पक्षिणोऽपि प्रयाचन्ते सर्वभूतानुकम्पिनम्॥ २९</a-v></p>
<p id="2.40.30"><a-v>एवं विक्रोशतां तेषां द्विजातीनां निवर्तने।</a-v><a-v>ददृशे तमसा तत्र वारयन्तीव राघवम्॥ ३०</a-v></p>
<p><a-v>इति श्रीरामायणे अयोध्याकाण्डे चत्वारिंशः सर्गः ॥ ४०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
