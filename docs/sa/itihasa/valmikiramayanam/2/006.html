<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/006.sxml"><a-title>वाल्मीकिरामायणम् अयोध्याकाण्डम् ६ सर्गः</a-title><a-meta>
<p>Unique Words: 236</p>
</a-meta><hr><a-sec><p id="2.6.1"><a-v>गते पुरोहिते रामः स्नातो नियतमानसः।</a-v><a-v>सह पत्न्या विशालाक्ष्या नारायणमुपागमत्॥ १</a-v></p>
<p id="2.6.2"><a-v>प्रगृह्य शिरसा पात्रीं हविषो विधिवत्तदा।</a-v><a-v>महते दैवतायाज्यं जुहाव ज्वलितेऽनले॥ २</a-v></p>
<p id="2.6.3"><a-v>शेषं च हविषस्तस्य प्राश्याशास्यात्मनः प्रियम्।</a-v><a-v>ध्यायन्नारायणं देवं स्वास्तीर्णे कुशसंस्तरे॥ ३</a-v></p>
<p id="2.6.4"><a-v>वाग्यतः सह वैदेह्या भूत्वा नियतमानसः।</a-v><a-v>श्रीमत्यायतने विष्णोः शिश्ये नरवरात्मजः॥ ४</a-v></p>
<p id="2.6.5"><a-v>एकयामावशिष्टायां रात्र्यां प्रतिविबुध्य सः।</a-v><a-v>अलंकारविधिं कृत्स्नं कारयामास वेश्मनः॥ ५</a-v></p>
<p id="2.6.6"><a-v>तत्र शृण्वन्सुखा वाचः सूतमागधबन्दिनाम्।</a-v><a-v>पूर्वां संध्यामुपासीनो जजाप यतमानसः॥ ६</a-v></p>
<p id="2.6.7"><a-v>तुष्टाव प्रणतश्चैव शिरसा मधुसूदनम्।</a-v><a-v>विमलक्षौमसंवीतो वाचयामास च द्विजान्॥ ७</a-v></p>
<p id="2.6.8"><a-v>तेषां पुण्याहघोषोऽथ गम्भीरमधुरस्तदा।</a-v><a-v>अयोध्यां पूरयामास तूर्यघोषानुनादितः॥ ८</a-v></p>
<p id="2.6.9"><a-v>कृतोपवासं तु तदा वैदेह्या सह राघवम्।</a-v><a-v>अयोध्या निलयः श्रुत्वा सर्वः प्रमुदितो जनः॥ ९</a-v></p>
<p id="2.6.10"><a-v>ततः पौरजनः सर्वः श्रुत्वा रामाभिषेचनम्।</a-v><a-v>प्रभातां रजनीं दृष्ट्वा चक्रे शोभां परां पुनः॥ १०</a-v></p>
<p id="2.6.11"><a-v>सिताभ्रशिखराभेषु देवतायतनेषु च।</a-v><a-v>चतुष्पथेषु रथ्यासु चैत्येष्वट्टालकेषु च॥ ११</a-v></p>
<p id="2.6.12"><a-v>नानापण्यसमृद्धेषु वणिजामापणेषु च।</a-v><a-v>कुटुम्बिनां समृद्धेषु श्रीमत्सु भवनेषु च॥ १२</a-v></p>
<p id="2.6.13"><a-v>सभासु चैव सर्वासु वृक्षेष्वालक्षितेषु च।</a-v><a-v>ध्वजाः समुच्छ्रिताश्चित्राः पताकाश्चाभवंस्तदा॥ १३</a-v></p>
<p id="2.6.14"><a-v>नटनर्तकसंघानां गायकानां च गायताम्।</a-v><a-v>मनःकर्णसुखा वाचः शुश्रुवुश्च ततस्ततः॥ १४</a-v></p>
<p id="2.6.15"><a-v>रामाभिषेकयुक्ताश्च कथाश्चक्रुर्मिथो जनाः।</a-v><a-v>रामाभिषेके संप्राप्ते चत्वरेषु गृहेषु च॥ १५</a-v></p>
<p id="2.6.16"><a-v>बाला अपि क्रीडमाना गृहद्वारेषु संघशः।</a-v><a-v>रामाभिषेकसंयुक्ताश्चक्रुरेव मिथः कथाः॥ १६</a-v></p>
<p id="2.6.17"><a-v>कृतपुष्पोपहारश्च धूपगन्धाधिवासितः।</a-v><a-v>राजमार्गः कृतः श्रीमान्पौरै रामाभिषेचने॥ १७</a-v></p>
<p id="2.6.18"><a-v>प्रकाशीकरणार्थं च निशागमनशङ्कया।</a-v><a-v>दीपवृक्षांस्तथा चक्रुरनु रथ्यासु सर्वशः॥ १८</a-v></p>
<p id="2.6.19"><a-v>अलंकारं पुरस्यैवं कृत्वा तत्पुरवासिनः।</a-v><a-v>आकाङ्क्षमाणा रामस्य यौवराज्याभिषेचनम्॥ १९</a-v></p>
<p id="2.6.20"><a-v>समेत्य संघशः सर्वे चत्वरेषु सभासु च।</a-v><a-v>कथयन्तो मिथस्तत्र प्रशशंसुर्जनाधिपम्॥ २०</a-v></p>
<p id="2.6.21"><a-v>अहो महात्मा राजायमिक्ष्वाकुकुलनन्दनः।</a-v><a-v>ज्ञात्वा यो वृद्धमात्मानं रामं राज्येऽभिषेक्ष्यति॥ २१</a-v></p>
<p id="2.6.22"><a-v>सर्वे ह्यनुगृहीताः स्म यन्नो रामो महीपतिः।</a-v><a-v>चिराय भविता गोप्ता दृष्टलोकपरावरः॥ २२</a-v></p>
<p id="2.6.23"><a-v>अनुद्धतमना विद्वान्धर्मात्मा भ्रातृवत्सलः।</a-v><a-v>यथा च भ्रातृषु स्निग्धस्तथास्मास्वपि राघवः॥ २३</a-v></p>
<p id="2.6.24"><a-v>चिरं जीवतु धर्मात्मा राजा दशरथोऽनघः।</a-v><a-v>यत्प्रसादेनाभिषिक्तं रामं द्रक्ष्यामहे वयम्॥ २४</a-v></p>
<p id="2.6.25"><a-v>एवंविधं कथयतां पौराणां शुश्रुवुस्तदा।</a-v><a-v>दिग्भ्योऽपि श्रुतवृत्तान्ताः प्राप्ता जानपदा जनाः॥ २५</a-v></p>
<p id="2.6.26"><a-v>ते तु दिग्भ्यः पुरीं प्राप्ता द्रष्टुं रामाभिषेचनम्।</a-v><a-v>रामस्य पूरयामासुः पुरीं जानपदा जनाः॥ २६</a-v></p>
<p id="2.6.27"><a-v>जनौघैस्तैर्विसर्पद्भिः शुश्रुवे तत्र निःस्वनः।</a-v><a-v>पर्वसूदीर्णवेगस्य सागरस्येव निःस्वनः॥ २७</a-v></p>
<p id="2.6.28"><a-v>ततस्तदिन्द्रक्षयसंनिभं पुरं दिदृक्षुभिर्जानपदैरुपागतैः।</a-v><a-v>समन्ततः सस्वनमाकुलं बभौ समुद्रयादोभिरिवार्णवोदकम्॥ २८</a-v></p>
<p><a-v>इति श्रीरामायणे अयोध्याकाण्डे षष्ठः सर्गः ॥ ६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
