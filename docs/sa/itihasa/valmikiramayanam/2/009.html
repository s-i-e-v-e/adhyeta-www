<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/009.sxml"><a-title>वाल्मीकिरामायणम् अयोध्याकाण्डम् ९ सर्गः</a-title><a-meta>
<p>Unique Words: 417</p>
</a-meta><hr><a-sec><p id="2.9.1"><a-v>एवमुक्ता तु कैकेयी क्रोधेन ज्वलितानना।</a-v><a-v>दीर्घमुष्णं विनिःश्वस्य मन्थरामिदमब्रवीत्॥ १</a-v></p>
<p id="2.9.2"><a-v>अद्य राममितः क्षिप्रं वनं प्रस्थापयाम्यहम्।</a-v><a-v>यौवराज्येन भरतं क्षिप्रमेवाभिषेचये॥ २</a-v></p>
<p id="2.9.3"><a-v>इदं त्विदानीं संपश्य केनोपायेन मन्थरे।</a-v><a-v>भरतः प्राप्नुयाद्राज्यं न तु रामः कथंचन॥ ३</a-v></p>
<p id="2.9.4"><a-v>एवमुक्ता तया देव्या मन्थरा पापदर्शिनी।</a-v><a-v>रामार्थमुपहिंसन्ती कैकेयीमिदमब्रवीत्॥ ४</a-v></p>
<p id="2.9.5"><a-v>हन्तेदानीं प्रवक्ष्यामि कैकेयि श्रूयतां च मे।</a-v><a-v>यथा ते भरतो राज्यं पुत्रः प्राप्स्यति केवलम्॥ ५</a-v></p>
<p id="2.9.6"><a-v>श्रुत्वैवं वचनं तस्या मन्थरायास्तु कैकयी।</a-v><a-v>किंचिदुत्थाय शयनात्स्वास्तीर्णादिदमब्रवीत्॥ ६</a-v></p>
<p id="2.9.7"><a-v>कथय त्वं ममोपायं केनोपायेन मन्थरे।</a-v><a-v>भरतः प्राप्नुयाद्राज्यं न तु रामः कथंचन॥ ७</a-v></p>
<p id="2.9.8"><a-v>एवमुक्ता तया देव्या मन्थरा पापदर्शिनी।</a-v><a-v>रामार्थमुपहिंसन्ती कुब्जा वचनमब्रवीत्॥ ८</a-v></p>
<p id="2.9.9"><a-v>तव देवासुरे युद्धे सह राजर्षिभिः पतिः।</a-v><a-v>अगच्छत्त्वामुपादाय देवराजस्य साह्यकृत्॥ ९</a-v></p>
<p id="2.9.10"><a-v>दिशमास्थाय कैकेयि दक्षिणां दण्डकान्प्रति।</a-v><a-v>वैजयन्तमिति ख्यातं पुरं यत्र तिमिध्वजः॥ १०</a-v></p>
<p id="2.9.11"><a-v>स शम्बर इति ख्यातः शतमायो महासुरः।</a-v><a-v>ददौ शक्रस्य संग्रामं देवसंघैरनिर्जितः॥ ११</a-v></p>
<p id="2.9.12"><a-v>तस्मिन्महति संग्रामे राजा दशरथस्तदा।</a-v><a-v>अपवाह्य त्वया देवि संग्रामान्नष्टचेतनः॥ १२</a-v></p>
<p id="2.9.13"><a-v>तत्रापि विक्षतः शस्त्रैः पतिस्ते रक्षितस्त्वया।</a-v><a-v>तुष्टेन तेन दत्तौ ते द्वौ वरौ शुभदर्शने॥ १३</a-v></p>
<p id="2.9.14"><a-v>स त्वयोक्तः पतिर्देवि यदेच्छेयं तदा वरौ।</a-v><a-v>गृह्णीयामिति तत्तेन तथेत्युक्तं महात्मना।</a-v><a-v>अनभिज्ञा ह्यहं देवि त्वयैव कथितं पुरा॥ १४</a-v></p>
<p id="2.9.15"><a-v>तौ वरौ याच भर्तारं भरतस्याभिषेचनम्।</a-v><a-v>प्रव्राजनं च रामस्य त्वं वर्षाणि चतुर्दश॥ १५</a-v></p>
<p id="2.9.16"><a-v>क्रोधागारं प्रविश्याद्य क्रुद्धेवाश्वपतेः सुते।</a-v><a-v>शेष्वानन्तर्हितायां त्वं भूमौ मलिनवासिनी।</a-v><a-v>मा स्मैनं प्रत्युदीक्षेथा मा चैनमभिभाषथाः॥ १६</a-v></p>
<p id="2.9.17"><a-v>दयिता त्वं सदा भर्तुरत्र मे नास्ति संशयः।</a-v><a-v>त्वत्कृते च महाराजो विशेदपि हुताशनम्॥ १७</a-v></p>
<p id="2.9.18"><a-v>न त्वां क्रोधयितुं शक्तो न क्रुद्धां प्रत्युदीक्षितुम्।</a-v><a-v>तव प्रियार्थं राजा हि प्राणानपि परित्यजेत्॥ १८</a-v></p>
<p id="2.9.19"><a-v>न ह्यतिक्रमितुं शक्तस्तव वाक्यं महीपतिः।</a-v><a-v>मन्दस्वभावे बुध्यस्व सौभाग्यबलमात्मनः॥ १९</a-v></p>
<p id="2.9.20"><a-v>मणिमुक्तासुवर्णानि रत्नानि विविधानि च।</a-v><a-v>दद्याद्दशरथो राजा मा स्म तेषु मनः कृथाः॥ २०</a-v></p>
<p id="2.9.21"><a-v>यौ तौ देवासुरे युद्धे वरौ दशरथोऽददात्।</a-v><a-v>तौ स्मारय महाभागे सोऽर्थो मा त्वामतिक्रमेत्॥ २१</a-v></p>
<p id="2.9.22"><a-v>यदा तु ते वरं दद्यात्स्वयमुत्थाप्य राघवः।</a-v><a-v>व्यवस्थाप्य महाराजं त्वमिमं वृणुया वरम्॥ २२</a-v></p>
<p id="2.9.23"><a-v>रामं प्रव्राजयारण्ये नव वर्षाणि पञ्च च।</a-v><a-v>भरतः क्रियतां राजा पृथिव्यां पार्थिवर्षभः॥ २३</a-v></p>
<p id="2.9.24"><a-v>एवं प्रव्राजितश्चैव रामोऽरामो भविष्यति।</a-v><a-v>भरतश्च हतामित्रस्तव राजा भविष्यति॥ २४</a-v></p>
<p id="2.9.25"><a-v>येन कालेन रामश्च वनात्प्रत्यागमिष्यति।</a-v><a-v>तेन कालेन पुत्रस्ते कृतमूलो भविष्यति।</a-v><a-v>संगृहीतमनुष्यश्च सुहृद्भिः सार्धमात्मवान्॥ २५</a-v></p>
<p id="2.9.26"><a-v>प्राप्तकालं तु ते मन्ये राजानं वीतसाध्वसा।</a-v><a-v>रामाभिषेकसंकल्पान्निगृह्य विनिवर्तय॥ २६</a-v></p>
<p id="2.9.27"><a-v>अनर्थमर्थरूपेण ग्राहिता सा ततस्तया।</a-v><a-v>हृष्टा प्रतीता कैकेयी मन्थरामिदमब्रवीत्॥ २७</a-v></p>
<p id="2.9.28"><a-v>कुब्जे त्वां नाभिजानामि श्रेष्ठां श्रेष्ठाभिधायिनीम्।</a-v><a-v>पृथिव्यामसि कुब्जानामुत्तमा बुद्धिनिश्चये॥ २८</a-v></p>
<p id="2.9.29"><a-v>त्वमेव तु ममार्थेषु नित्ययुक्ता हितैषिणी।</a-v><a-v>नाहं समवबुध्येयं कुब्जे राज्ञश्चिकीर्षितम्॥ २९</a-v></p>
<p id="2.9.30"><a-v>सन्ति दुःसंस्थिताः कुब्जा वक्राः परमपापिकाः।</a-v><a-v>त्वं पद्ममिव वातेन संनता प्रियदर्शना॥ ३०</a-v></p>
<p id="2.9.31"><a-v>उरस्तेऽभिनिविष्टं वै यावत्स्कन्धात्समुन्नतम्।</a-v><a-v>अधस्ताच्चोदरं शान्तं सुनाभमिव लज्जितम्॥ ३१</a-v></p>
<p id="2.9.32"><a-v>जघनं तव निर्घुष्टं रशनादामशोभितम्।</a-v><a-v>जङ्घे भृशमुपन्यस्ते पादौ चाप्यायतावुभौ॥ ३२</a-v></p>
<p id="2.9.33"><a-v>त्वमायताभ्यां सक्थिभ्यां मन्थरे क्षौमवासिनि।</a-v><a-v>अग्रतो मम गच्छन्ती राजहंसीव राजसे॥ ३३</a-v></p>
<p id="2.9.34"><a-v>तवेदं स्थगु यद्दीर्घं रथघोणमिवायतम्।</a-v><a-v>मतयः क्षत्रविद्याश्च मायाश्चात्र वसन्ति ते॥ ३४</a-v></p>
<p id="2.9.35"><a-v>अत्र ते प्रतिमोक्ष्यामि मालां कुब्जे हिरण्मयीम्।</a-v><a-v>अभिषिक्ते च भरते राघवे च वनं गते॥ ३५</a-v></p>
<p id="2.9.36"><a-v>जात्येन च सुवर्णेन सुनिष्टप्तेन सुन्दरि।</a-v><a-v>लब्धार्था च प्रतीता च लेपयिष्यामि ते स्थगु॥ ३६</a-v></p>
<p id="2.9.37"><a-v>मुखे च तिलकं चित्रं जातरूपमयं शुभम्।</a-v><a-v>कारयिष्यामि ते कुब्जे शुभान्याभरणानि च॥ ३७</a-v></p>
<p id="2.9.38"><a-v>परिधाय शुभे वस्त्रे देवतेव चरिष्यसि।</a-v><a-v>चन्द्रमाह्वयमानेन मुखेनाप्रतिमानना।</a-v><a-v>गमिष्यसि गतिं मुख्यां गर्वयन्ती द्विषज्जनम्॥ ३८</a-v></p>
<p id="2.9.39"><a-v>तवापि कुब्जाः कुब्जायाः सर्वाभरणभूषिताः।</a-v><a-v>पादौ परिचरिष्यन्ति यथैव त्वं सदा मम॥ ३९</a-v></p>
<p id="2.9.40"><a-v>इति प्रशस्यमाना सा कैकेयीमिदमब्रवीत्।</a-v><a-v>शयानां शयने शुभ्रे वेद्यामग्निशिखामिव॥ ४०</a-v></p>
<p id="2.9.41"><a-v>गतोदके सेतुबन्धो न कल्याणि विधीयते।</a-v><a-v>उत्तिष्ठ कुरु कल्याणं राजानमनुदर्शय॥ ४१</a-v></p>
<p id="2.9.42"><a-v>तथा प्रोत्साहिता देवी गत्वा मन्थरया सह।</a-v><a-v>क्रोधागारं विशालाक्षी सौभाग्यमदगर्विता॥ ४२</a-v></p>
<p id="2.9.43"><a-v>अनेकशतसाहस्रं मुक्ताहारं वराङ्गना।</a-v><a-v>अवमुच्य वरार्हाणि शुभान्याभरणानि च॥ ४३</a-v></p>
<p id="2.9.44"><a-v>ततो हेमोपमा तत्र कुब्जा वाक्यं वशं गता।</a-v><a-v>संविश्य भूमौ कैकेयी मन्थरामिदमब्रवीत्॥ ४४</a-v></p>
<p id="2.9.45"><a-v>इह वा मां मृतां कुब्जे नृपायावेदयिष्यसि।</a-v><a-v>वनं तु राघवे प्राप्ते भरतः प्राप्स्यति क्षितिम्॥ ४५</a-v></p>
<p id="2.9.46"><a-v>अथैतदुक्त्वा वचनं सुदारुणं निधाय सर्वाभरणानि भामिनी।</a-v><a-v>असंवृतामास्तरणेन मेदिनीं तदाधिशिश्ये पतितेव किन्नरी॥ ४६</a-v></p>
<p id="2.9.47"><a-v>उदीर्णसंरम्भतमोवृतानना तथावमुक्तोत्तममाल्यभूषणा।</a-v><a-v>नरेन्द्रपत्नी विमना बभूव सा तमोवृता द्यौरिव मग्नतारका॥ ४७</a-v></p>
<p><a-v>इति श्रीरामायणे अयोध्याकाण्डे नवमः सर्गः ॥ ९</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
