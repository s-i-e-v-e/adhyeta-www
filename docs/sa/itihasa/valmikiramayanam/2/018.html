<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/018.sxml"><a-title>वाल्मीकिरामायणम् अयोध्याकाण्डम् १८ सर्गः</a-title><a-meta>
<p>Unique Words: 371</p>
</a-meta><hr><a-sec><p id="2.18.1"><a-v>तथा तु विलपन्तीं तां कौसल्यां राममातरम्।</a-v><a-v>उवाच लक्ष्मणो दीनस्तत्कालसदृशं वचः॥ १</a-v></p>
<p id="2.18.2"><a-v>न रोचते ममाप्येतदार्ये यद्राघवो वनम्।</a-v><a-v>त्यक्त्वा राज्यश्रियं गच्छेत्स्त्रिया वाक्यवशं गतः॥ २</a-v></p>
<p id="2.18.3"><a-v>विपरीतश्च वृद्धश्च विषयैश्च प्रधर्षितः।</a-v><a-v>नृपः किमिव न ब्रूयाच्चोद्यमानः समन्मथः॥ ३</a-v></p>
<p id="2.18.4"><a-v>नास्यापराधं पश्यामि नापि दोषं तथा विधम्।</a-v><a-v>येन निर्वास्यते राष्ट्राद्वनवासाय राघवः॥ ४</a-v></p>
<p id="2.18.5"><a-v>न तं पश्याम्यहं लोके परोक्षमपि यो नरः।</a-v><a-v>अमित्रोऽपि निरस्तोऽपि योऽस्य दोषमुदाहरेत्॥ ५</a-v></p>
<p id="2.18.6"><a-v>देवकल्पमृजुं दान्तं रिपूणामपि वत्सलम्।</a-v><a-v>अवेक्षमाणः को धर्मं त्यजेत्पुत्रमकारणात्॥ ६</a-v></p>
<p id="2.18.7"><a-v>तदिदं वचनं राज्ञः पुनर्बाल्यमुपेयुषः।</a-v><a-v>पुत्रः को हृदये कुर्याद्राजवृत्तमनुस्मरन्॥ ७</a-v></p>
<p id="2.18.8"><a-v>यावदेव न जानाति कश्चिदर्थमिमं नरः।</a-v><a-v>तावदेव मया सार्धमात्मस्थं कुरु शासनम्॥ ८</a-v></p>
<p id="2.18.9"><a-v>मया पार्श्वे सधनुषा तव गुप्तस्य राघव।</a-v><a-v>कः समर्थोऽधिकं कर्तुं कृतान्तस्येव तिष्ठतः॥ ९</a-v></p>
<p id="2.18.10"><a-v>निर्मनुष्यामिमां सर्वामयोध्यां मनुजर्षभ।</a-v><a-v>करिष्यामि शरैस्तीक्ष्णैर्यदि स्थास्यति विप्रिये॥ १०</a-v></p>
<p id="2.18.11"><a-v>भरतस्याथ पक्ष्यो वा यो वास्य हितमिच्छति।</a-v><a-v>सर्वानेतान्वधिष्यामि मृदुर्हि परिभूयते॥ ११</a-v></p>
<p id="2.18.12"><a-v>त्वया चैव मया चैव कृत्वा वैरमनुत्तमम्।</a-v><a-v>कस्य शक्तिः श्रियं दातुं भरतायारिशासन॥ १२</a-v></p>
<p id="2.18.13"><a-v>अनुरक्तोऽस्मि भावेन भ्रातरं देवि तत्त्वतः।</a-v><a-v>सत्येन धनुषा चैव दत्तेनेष्टेन ते शपे॥ १३</a-v></p>
<p id="2.18.14"><a-v>दीप्तमग्निमरण्यं वा यदि रामः प्रवेक्ष्यते।</a-v><a-v>प्रविष्टं तत्र मां देवि त्वं पूर्वमवधारय॥ १४</a-v></p>
<p id="2.18.15"><a-v>हरामि वीर्याद्दुःखं ते तमः सूर्य इवोदितः।</a-v><a-v>देवी पश्यतु मे वीर्यं राघवश्चैव पश्यतु॥ १५</a-v></p>
<p id="2.18.16"><a-v>एतत्तु वचनं श्रुत्वा लक्ष्मणस्य महात्मनः।</a-v><a-v>उवाच रामं कौसल्या रुदन्ती शोकलालसा॥ १६</a-v></p>
<p id="2.18.17"><a-v>भ्रातुस्ते वदतः पुत्र लक्ष्मणस्य श्रुतं त्वया।</a-v><a-v>यदत्रानन्तरं तत्त्वं कुरुष्व यदि रोचते॥ १७</a-v></p>
<p id="2.18.18"><a-v>न चाधर्म्यं वचः श्रुत्वा सपत्न्या मम भाषितम्।</a-v><a-v>विहाय शोकसंतप्तां गन्तुमर्हसि मामितः॥ १८</a-v></p>
<p id="2.18.19"><a-v>धर्मज्ञ यदि धर्मिष्ठो धर्मं चरितुमिच्छसि।</a-v><a-v>शुश्रूष मामिहस्थस्त्वं चर धर्ममनुत्तमम्॥ १९</a-v></p>
<p id="2.18.20"><a-v>शुश्रूषुर्जननीं पुत्र स्वगृहे नियतो वसन्।</a-v><a-v>परेण तपसा युक्तः काश्यपस्त्रिदिवं गतः॥ २०</a-v></p>
<p id="2.18.21"><a-v>यथैव राजा पूज्यस्ते गौरवेण तथा ह्यहम्।</a-v><a-v>त्वां नाहमनुजानामि न गन्तव्यमितो वनम्॥ २१</a-v></p>
<p id="2.18.22"><a-v>त्वद्वियोगान्न मे कार्यं जीवितेन सुखेन वा।</a-v><a-v>त्वया सह मम श्रेयस्तृणानामपि भक्षणम्॥ २२</a-v></p>
<p id="2.18.23"><a-v>यदि त्वं यास्यसि वनं त्यक्त्वा मां शोकलालसाम्।</a-v><a-v>अहं प्रायमिहासिष्ये न हि शक्ष्यामि जीवितुम्॥ २३</a-v></p>
<p id="2.18.24"><a-v>ततस्त्वं प्राप्स्यसे पुत्र निरयं लोकविश्रुतम्।</a-v><a-v>ब्रह्महत्यामिवाधर्मात्समुद्रः सरितां पतिः॥ २४</a-v></p>
<p id="2.18.25"><a-v>विलपन्तीं तथा दीनां कौसल्यां जननीं ततः।</a-v><a-v>उवाच रामो धर्मात्मा वचनं धर्मसंहितम्॥ २५</a-v></p>
<p id="2.18.26"><a-v>नास्ति शक्तिः पितुर्वाक्यं समतिक्रमितुं मम।</a-v><a-v>प्रसादये त्वां शिरसा गन्तुमिच्छाम्यहं वनम्॥ २६</a-v></p>
<p id="2.18.27"><a-v>ऋषिणा च पितुर्वाक्यं कुर्वता व्रतचारिणा।</a-v><a-v>गौर्हता जानता धर्मं कण्डुनापि विपश्चिता॥ २७</a-v></p>
<p id="2.18.28"><a-v>अस्माकं च कुले पूर्वं सगरस्याज्ञया पितुः।</a-v><a-v>खनद्भिः सागरैर्भूतिमवाप्तः सुमहान्वधः॥ २८</a-v></p>
<p id="2.18.29"><a-v>जामदग्न्येन रामेण रेणुका जननी स्वयम्।</a-v><a-v>कृत्ता परशुनारण्ये पितुर्वचनकारिणा॥ २९</a-v></p>
<p id="2.18.30"><a-v>न खल्वेतन्मयैकेन क्रियते पितृशासनम्।</a-v><a-v>पूर्वैरयमभिप्रेतो गतो मार्गोऽनुगम्यते॥ ३०</a-v></p>
<p id="2.18.31"><a-v>तदेतत्तु मया कार्यं क्रियते भुवि नान्यथा।</a-v><a-v>पितुर्हि वचनं कुर्वन्न कश्चिन्नाम हीयते॥ ३१</a-v></p>
<p id="2.18.32"><a-v>तामेवमुक्त्वा जननीं लक्ष्मणं पुनरब्रवीत्।</a-v><a-v>तव लक्ष्मण जानामि मयि स्नेहमनुत्तमम्।</a-v><a-v>अभिप्रायमविज्ञाय सत्यस्य च शमस्य च॥ ३२</a-v></p>
<p id="2.18.33"><a-v>धर्मो हि परमो लोके धर्मे सत्यं प्रतिष्ठितम्।</a-v><a-v>धर्मसंश्रितमेतच्च पितुर्वचनमुत्तमम्॥ ३३</a-v></p>
<p id="2.18.34"><a-v>संश्रुत्य च पितुर्वाक्यं मातुर्वा ब्राह्मणस्य वा।</a-v><a-v>न कर्तव्यं वृथा वीर धर्ममाश्रित्य तिष्ठता॥ ३४</a-v></p>
<p id="2.18.35"><a-v>सोऽहं न शक्ष्यामि पितुर्नियोगमतिवर्तितुम्।</a-v><a-v>पितुर्हि वचनाद्वीर कैकेय्याहं प्रचोदितः॥ ३५</a-v></p>
<p id="2.18.36"><a-v>तदेनां विसृजानार्यां क्षत्रधर्माश्रितां मतिम्।</a-v><a-v>धर्ममाश्रय मा तैक्ष्ण्यं मद्बुद्धिरनुगम्यताम्॥ ३६</a-v></p>
<p id="2.18.37"><a-v>तमेवमुक्त्वा सौहार्दाद्भ्रातरं लक्ष्मणाग्रजः।</a-v><a-v>उवाच भूयः कौसल्यां प्राञ्जलिः शिरसानतः॥ ३७</a-v></p>
<p id="2.18.38"><a-v>अनुमन्यस्व मां देवि गमिष्यन्तमितो वनम्।</a-v><a-v>शापितासि मम प्राणैः कुरु स्वस्त्ययनानि मे।</a-v><a-v>तीर्णप्रतिज्ञश्च वनात्पुनरेष्याम्यहं पुरीम्॥ ३८</a-v></p>
<p id="2.18.39"><a-v>यशो ह्यहं केवलराज्यकारणा न्न पृष्ठतः कर्तुमलं महोदयम्।</a-v><a-v>अदीर्घकाले न तु देवि जीविते वृणेऽवरामद्य महीमधर्मतः॥ ३९</a-v></p>
<p id="2.18.40"><a-v>प्रसादयन्नरवृषभः स मातरं पराक्रमाज्जिगमिषुरेव दण्डकान्।</a-v><a-v>अथानुजं भृशमनुशास्य दर्शनं चकार तां हृदि जननीं प्रदक्षिणम्॥ ४०</a-v></p>
<p><a-v>इति श्रीरामायणे अयोध्याकाण्डे अष्टादशः सर्गः ॥ १८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
