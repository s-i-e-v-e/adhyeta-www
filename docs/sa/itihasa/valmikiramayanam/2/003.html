<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/003.sxml"><a-title>वाल्मीकिरामायणम् अयोध्याकाण्डम् ३ सर्गः</a-title><a-meta>
<p>Unique Words: 298</p>
</a-meta><hr><a-sec><p id="2.3.1"><a-v>तेषामज्ञलिपद्मानि प्रगृहीतानि सर्वशः।</a-v><a-v>प्रतिगृह्याब्रवीद्राजा तेभ्यः प्रियहितं वचः॥ १</a-v></p>
<p id="2.3.2"><a-v>अहोऽस्मि परमप्रीतः प्रभावश्चातुलो मम।</a-v><a-v>यन्मे ज्येष्ठं प्रियं पुत्रं यौवराज्यस्थमिच्छथ॥ २</a-v></p>
<p id="2.3.3"><a-v>इति प्रत्यर्च्य तान्राजा ब्राह्मणानिदमब्रवीत्।</a-v><a-v>वसिष्ठं वामदेवं च तेषामेवोपशृण्वताम्॥ ३</a-v></p>
<p id="2.3.4"><a-v>चैत्रः श्रीमानयं मासः पुण्यः पुष्पितकाननः।</a-v><a-v>यौवराज्याय रामस्य सर्वमेवोपकल्प्यताम्॥ ४</a-v></p>
<p id="2.3.5"><a-v>कृतमित्येव चाब्रूतामभिगम्य जगत्पतिम्।</a-v><a-v>यथोक्तवचनं प्रीतौ हर्षयुक्तौ द्विजर्षभौ॥ ५</a-v></p>
<p id="2.3.6"><a-v>ततः सुमन्त्रं द्युतिमान्राजा वचनमब्रवीत्।</a-v><a-v>रामः कृतात्मा भवता शीघ्रमानीयतामिति॥ ६</a-v></p>
<p id="2.3.7"><a-v>स तथेति प्रतिज्ञाय सुमन्त्रो राजशासनात्।</a-v><a-v>रामं तत्रानयां चक्रे रथेन रथिनां वरम्॥ ७</a-v></p>
<p id="2.3.8"><a-v>अथ तत्र समासीनास्तदा दशरथं नृपम्।</a-v><a-v>प्राच्योदीच्याः प्रतीच्याश्च दाक्षिणात्याश्च भूमिपाः॥ ८</a-v></p>
<p id="2.3.9"><a-v>म्लेच्छाश्चार्याश्च ये चान्ये वनशैलान्तवासिनः।</a-v><a-v>उपासां चक्रिरे सर्वे तं देवा इव वासवम्॥ ९</a-v></p>
<p id="2.3.10"><a-v>तेषां मध्ये स राजर्षिर्मरुतामिव वासवः।</a-v><a-v>प्रासादस्थो रथगतं ददर्शायान्तमात्मजम्॥ १०</a-v></p>
<p id="2.3.11"><a-v>गन्धर्वराजप्रतिमं लोके विख्यातपौरुषम्।</a-v><a-v>दीर्घबाहुं महासत्त्वं मत्तमातङ्गगामिनम्॥ ११</a-v></p>
<p id="2.3.12"><a-v>चन्द्रकान्ताननं राममतीव प्रियदर्शनम्।</a-v><a-v>रूपौदार्यगुणैः पुंसां दृष्टिचित्तापहारिणम्॥ १२</a-v></p>
<p id="2.3.13"><a-v>घर्माभितप्ताः पर्जन्यं ह्लादयन्तमिव प्रजाः।</a-v><a-v>न ततर्प समायान्तं पश्यमानो नराधिपः॥ १३</a-v></p>
<p id="2.3.14"><a-v>अवतार्य सुमन्त्रस्तं राघवं स्यन्दनोत्तमात्।</a-v><a-v>पितुः समीपं गच्छन्तं प्राञ्जलिः पृष्ठतोऽन्वगात्॥ १४</a-v></p>
<p id="2.3.15"><a-v>स तं कैलासशृङ्गाभं प्रासादं नरपुंगवः।</a-v><a-v>आरुरोह नृपं द्रष्टुं सह सूतेन राघवः॥ १५</a-v></p>
<p id="2.3.16"><a-v>स प्राञ्जलिरभिप्रेत्य प्रणतः पितुरन्तिके।</a-v><a-v>नाम स्वं श्रावयन्रामो ववन्दे चरणौ पितुः॥ १६</a-v></p>
<p id="2.3.17"><a-v>तं दृष्ट्वा प्रणतं पार्श्वे कृताञ्जलिपुटं नृपः।</a-v><a-v>गृह्याञ्जलौ समाकृष्य सस्वजे प्रियमात्मजम्॥ १७</a-v></p>
<p id="2.3.18"><a-v>तस्मै चाभ्युद्यतं श्रीमान्मणिकाञ्चनभूषितम्।</a-v><a-v>दिदेश राजा रुचिरं रामाय परमासनम्॥ १८</a-v></p>
<p id="2.3.19"><a-v>तदासनवरं प्राप्य व्यदीपयत राघवः।</a-v><a-v>स्वयेव प्रभया मेरुमुदये विमलो रविः॥ १९</a-v></p>
<p id="2.3.20"><a-v>तेन विभ्राजिता तत्र सा सभाभिव्यरोचत।</a-v><a-v>विमलग्रहनक्षत्रा शारदी द्यौरिवेन्दुना॥ २०</a-v></p>
<p id="2.3.21"><a-v>तं पश्यमानो नृपतिस्तुतोष प्रियमात्मजम्।</a-v><a-v>अलंकृतमिवात्मानमादर्शतलसंस्थितम्॥ २१</a-v></p>
<p id="2.3.22"><a-v>स तं सस्मितमाभाष्य पुत्रं पुत्रवतां वरः।</a-v><a-v>उवाचेदं वचो राजा देवेन्द्रमिव कश्यपः॥ २२</a-v></p>
<p id="2.3.23"><a-v>ज्येष्ठायामसि मे पत्न्यां सदृश्यां सदृशः सुतः।</a-v><a-v>उत्पन्नस्त्वं गुणश्रेष्ठो मम रामात्मजः प्रियः॥ २३</a-v></p>
<p id="2.3.24"><a-v>त्वया यतः प्रजाश्चेमाः स्वगुणैरनुरञ्जिताः।</a-v><a-v>तस्मात्त्वं पुष्ययोगेन यौवराज्यमवाप्नुहि॥ २४</a-v></p>
<p id="2.3.25"><a-v>कामतस्त्वं प्रकृत्यैव विनीतो गुणवानसि।</a-v><a-v>गुणवत्यपि तु स्नेहात्पुत्र वक्ष्यामि ते हितम्॥ २५</a-v></p>
<p id="2.3.26"><a-v>भूयो विनयमास्थाय भव नित्यं जितेन्द्रियः।</a-v><a-v>कामक्रोधसमुत्थानि त्यजेथा व्यसनानि च॥ २६</a-v></p>
<p id="2.3.27"><a-v>परोक्षया वर्तमानो वृत्त्या प्रत्यक्षया तथा।</a-v><a-v>अमात्यप्रभृतीः सर्वाः प्रकृतीश्चानुरञ्जय॥ २७</a-v></p>
<p id="2.3.28"><a-v>तुष्टानुरक्तप्रकृतिर्यः पालयति मेदिनीम्।</a-v><a-v>तस्य नन्दन्ति मित्राणि लब्ध्वामृतमिवामराः।</a-v><a-v>तस्मात्पुत्र त्वमात्मानं नियम्यैव समाचर॥ २८</a-v></p>
<p id="2.3.29"><a-v>तच्छ्रुत्वा सुहृदस्तस्य रामस्य प्रियकारिणः।</a-v><a-v>त्वरिताः शीघ्रमभ्येत्य कौसल्यायै न्यवेदयन्॥ २९</a-v></p>
<p id="2.3.30"><a-v>सा हिरण्यं च गाश्चैव रत्नानि विविधानि च।</a-v><a-v>व्यादिदेश प्रियाख्येभ्यः कौसल्या प्रमदोत्तमा॥ ३०</a-v></p>
<p id="2.3.31"><a-v>अथाभिवाद्य राजानं रथमारुह्य राघवः।</a-v><a-v>ययौ स्वं द्युतिमद्वेश्म जनौघैः प्रतिपूजितः॥ ३१</a-v></p>
<p id="2.3.32"><a-v>ते चापि पौरा नृपतेर्वचस्त</a-v><a-v>च्छ्रुत्वा तदा लाभमिवेष्टमाप्य।</a-v><a-v>नरेन्द्रमामन्त्य गृहाणि गत्वा</a-v><a-v>देवान्समानर्चुरतीव हृष्टाः॥ ३२</a-v></p>
<p><a-v>इति श्रीरामायणे अयोध्याकाण्डे तृतीयः सर्गः ॥ ३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
