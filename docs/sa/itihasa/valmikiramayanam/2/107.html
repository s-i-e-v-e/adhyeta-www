<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०७ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/107.sxml"><a-title>वाल्मीकिरामायणम् अयोध्याकाण्डम् १०७ सर्गः</a-title><a-meta>
<p>Unique Words: 206</p>
</a-meta><hr><a-sec><p id="2.107.1"><a-v>ततो निक्षिप्य मातॄः स अयोध्यायां दृढव्रतः।</a-v><a-v>भरतः शोकसंतप्तो गुरूनिदमथाब्रवीत्॥ १</a-v></p>
<p id="2.107.2"><a-v>नन्दिग्रामं गमिष्यामि सर्वानामन्त्रयेऽद्य वः।</a-v><a-v>तत्र दुःखमिदं सर्वं सहिष्ये राघवं विना॥ २</a-v></p>
<p id="2.107.3"><a-v>गतश्च हि दिवं राजा वनस्थश्च गुरुर्मम।</a-v><a-v>रामं प्रतीक्षे राज्याय स हि राजा महायशाः॥ ३</a-v></p>
<p id="2.107.4"><a-v>एतच्छ्रुत्वा शुभं वाक्यं भरतस्य महात्मनः।</a-v><a-v>अब्रुवन्मन्त्रिणः सर्वे वसिष्ठश्च पुरोहितः॥ ४</a-v></p>
<p id="2.107.5"><a-v>सदृशं श्लाघनीयं च यदुक्तं भरत त्वया।</a-v><a-v>वचनं भ्रातृवात्सल्यादनुरूपं तवैव तत्॥ ५</a-v></p>
<p id="2.107.6"><a-v>नित्यं ते बन्धुलुब्धस्य तिष्ठतो भ्रातृसौहृदे।</a-v><a-v>आर्यमार्गं प्रपन्नस्य नानुमन्येत कः पुमान्॥ ६</a-v></p>
<p id="2.107.7"><a-v>मन्त्रिणां वचनं श्रुत्वा यथाभिलषितं प्रियम्।</a-v><a-v>अब्रवीत्सारथिं वाक्यं रथो मे युज्यतामिति॥ ७</a-v></p>
<p id="2.107.8"><a-v>प्रहृष्टवदनः सर्वा मातॄः समभिवाद्य सः।</a-v><a-v>आरुरोह रथं श्रीमाञ्शत्रुघ्नेन समन्वितः॥ ८</a-v></p>
<p id="2.107.9"><a-v>आरुह्य तु रथं शीघ्रं शत्रुघ्नभरतावुभौ।</a-v><a-v>ययतुः परमप्रीतौ वृतौ मन्त्रिपुरोहितैः॥ ९</a-v></p>
<p id="2.107.10"><a-v>अग्रतो पुरवस्तत्र वसिष्ठ प्रमुखा द्विजाः।</a-v><a-v>प्रययुः प्राङ्मुखाः सर्वे नन्दिग्रामो यतोऽभवत्॥ १०</a-v></p>
<p id="2.107.11"><a-v>बलं च तदनाहूतं गजाश्वरथसंकुलम्।</a-v><a-v>प्रययौ भरते याते सर्वे च पुरवासिनः॥ ११</a-v></p>
<p id="2.107.12"><a-v>रथस्थः स तु धर्मात्मा भरतो भ्रातृवत्सलः।</a-v><a-v>नन्दिग्रामं ययौ तूर्णं शिरस्याधाय पादुके॥ १२</a-v></p>
<p id="2.107.13"><a-v>ततस्तु भरतः क्षिप्रं नन्दिग्रामं प्रविश्य सः।</a-v><a-v>अवतीर्य रथात्तूर्णं गुरूनिदमुवाच ह॥ १३</a-v></p>
<p id="2.107.14"><a-v>एतद्राज्यं मम भ्रात्रा दत्तं संन्यासवत्स्वयम्।</a-v><a-v>योगक्षेमवहे चेमे पादुके हेमभूषिते।</a-v><a-v>तमिमं पालयिष्यामि राघवागमनं प्रति॥ १४</a-v></p>
<p id="2.107.15"><a-v>क्षिप्रं संयोजयित्वा तु राघवस्य पुनः स्वयम्।</a-v><a-v>चरणौ तौ तु रामस्य द्रक्ष्यामि सहपादुकौ॥ १५</a-v></p>
<p id="2.107.16"><a-v>ततो निक्षिप्तभारोऽहं राघवेण समागतः।</a-v><a-v>निवेद्य गुरवे राज्यं भजिष्ये गुरुवृत्तिताम्॥ १६</a-v></p>
<p id="2.107.17"><a-v>राघवाय च संन्यासं दत्त्वेमे वरपादुके।</a-v><a-v>राज्यं चेदमयोध्यां च धूतपापो भवामि च॥ १७</a-v></p>
<p id="2.107.18"><a-v>अभिषिक्ते तु काकुत्स्थे प्रहृष्टमुदिते जने।</a-v><a-v>प्रीतिर्मम यशश्चैव भवेद्राज्याच्चतुर्गुणम्॥ १८</a-v></p>
<p id="2.107.19"><a-v>एवं तु विलपन्दीनो भरतः स महायशाः।</a-v><a-v>नन्दिग्रामेऽकरोद्राज्यं दुःखितो मन्त्रिभिः सह॥ १९</a-v></p>
<p id="2.107.20"><a-v>स वल्कलजटाधारी मुनिवेषधरः प्रभुः।</a-v><a-v>नन्दिग्रामेऽवसद्वीरः ससैन्यो भरतस्तदा॥ २०</a-v></p>
<p id="2.107.21"><a-v>रामागमनमाकाङ्क्षन्भरतो भ्रातृवत्सलः।</a-v><a-v>भ्रातुर्वचनकारी च प्रतिज्ञापारगस्तदा॥ २१</a-v></p>
<p id="2.107.22"><a-v>पादुके त्वभिषिच्याथ नन्दिग्रामेऽवसत्तदा।</a-v><a-v>भरतः शासनं सर्वं पादुकाभ्यां न्यवेदयत्॥ २२</a-v></p>
<p><a-v>इति श्रीरामायणे अयोध्याकाण्डे सप्ताधिकशततमः सर्गः ॥ १०७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
