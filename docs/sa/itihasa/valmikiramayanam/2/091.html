<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/091.sxml"><a-title>वाल्मीकिरामायणम् अयोध्याकाण्डम् ९१ सर्गः</a-title><a-meta>
<p>Unique Words: 173</p>
</a-meta><hr><a-sec><p id="2.91.1"><a-v>सुसंरब्धं तु सौमित्रिं लक्ष्मणं क्रोधमूर्छितम्।</a-v><a-v>रामस्तु परिसान्त्व्याथ वचनं चेदमब्रवीत्॥ १</a-v></p>
<p id="2.91.2"><a-v>किमत्र धनुषा कार्यमसिना वा सचर्मणा।</a-v><a-v>महेष्वासे महाप्राज्ञे भरते स्वयमागते॥ २</a-v></p>
<p id="2.91.3"><a-v>प्राप्तकालं यदेषोऽस्मान्भरतो द्रष्टुमिच्छति।</a-v><a-v>अस्मासु मनसाप्येष नाहितं किंचिदाचरेत्॥ ३</a-v></p>
<p id="2.91.4"><a-v>विप्रियं कृतपूर्वं ते भरतेन कदा न किम्।</a-v><a-v>ईदृशं वा भयं तेऽद्य भरतं योऽत्र शङ्कसे॥ ४</a-v></p>
<p id="2.91.5"><a-v>न हि ते निष्ठुरं वाच्यो भरतो नाप्रियं वचः।</a-v><a-v>अहं ह्यप्रियमुक्तः स्यां भरतस्याप्रिये कृते॥ ५</a-v></p>
<p id="2.91.6"><a-v>कथं नु पुत्राः पितरं हन्युः कस्यांचिदापदि।</a-v><a-v>भ्राता वा भ्रातरं हन्यात्सौमित्रे प्राणमात्मनः॥ ६</a-v></p>
<p id="2.91.7"><a-v>यदि राज्यस्य हेतोस्त्वमिमां वाचं प्रभाषसे।</a-v><a-v>वक्ष्यामि भरतं दृष्ट्वा राज्यमस्मै प्रदीयताम्॥ ७</a-v></p>
<p id="2.91.8"><a-v>उच्यमानो हि भरतो मया लक्ष्मण तत्त्वतः।</a-v><a-v>राज्यमस्मै प्रयच्छेति बाढमित्येव वक्ष्यति॥ ८</a-v></p>
<p id="2.91.9"><a-v>तथोक्तो धर्मशीलेन भ्रात्रा तस्य हिते रतः।</a-v><a-v>लक्ष्मणः प्रविवेशेव स्वानि गात्राणि लज्जया॥ ९</a-v></p>
<p id="2.91.10"><a-v>व्रीडितं लक्ष्मणं दृष्ट्वा राघवः प्रत्युवाच ह।</a-v><a-v>एष मन्ये महाबाहुरिहास्मान्द्रष्टुमागतः॥ १०</a-v></p>
<p id="2.91.11"><a-v>वनवासमनुध्याय गृहाय प्रतिनेष्यति।</a-v><a-v>इमां वाप्येश वैदेहीमत्यन्तसुखसेविनीम्॥ ११</a-v></p>
<p id="2.91.12"><a-v>एतौ तौ संप्रकाशेते गोत्रवन्तौ मनोरमौ।</a-v><a-v>वायुवेगसमौ वीर जवनौ तुरगोत्तमौ॥ १२</a-v></p>
<p id="2.91.13"><a-v>स एष सुमहाकायः कम्पते वाहिनीमुखे।</a-v><a-v>नागः शत्रुंजयो नाम वृद्धस्तातस्य धीमतः॥ १३</a-v></p>
<p id="2.91.14"><a-v>अवतीर्य तु सालाग्रात्तस्मात्स समितिंजयः।</a-v><a-v>लक्ष्मणः प्राञ्जलिर्भूत्वा तस्थौ रामस्य पार्श्वतः॥ १४</a-v></p>
<p id="2.91.15"><a-v>भरतेनाथ संदिष्टा संमर्दो न भवेदिति।</a-v><a-v>समन्तात्तस्य शैलस्य सेनावासमकल्पयत्॥ १५</a-v></p>
<p id="2.91.16"><a-v>अध्यर्धमिक्ष्वाकुचमूर्योजनं पर्वतस्य सा।</a-v><a-v>पार्श्वे न्यविशदावृत्य गजवाजिरथाकुला॥ १६</a-v></p>
<p id="2.91.17"><a-v>सा चित्रकूटे भरतेन सेना</a-v><a-v>धर्मं पुरस्कृत्य विधूय दर्पम्।</a-v><a-v>प्रसादनार्थं रघुनन्दनस्य</a-v><a-v>विरोचते नीतिमता प्रणीता॥ १७</a-v></p>
<p><a-v>इति श्रीरामायणे अयोध्याकाण्डे एकनवतितमः सर्गः ॥ ९१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
