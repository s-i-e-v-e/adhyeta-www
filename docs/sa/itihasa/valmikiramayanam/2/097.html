<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/097.sxml"><a-title>वाल्मीकिरामायणम् अयोध्याकाण्डम् ९७ सर्गः</a-title><a-meta>
<p>Unique Words: 227</p>
</a-meta><hr><a-sec><p id="2.97.1"><a-v>तं तु रामः समाश्वास्य भ्रातरं गुरुवत्सलम्।</a-v><a-v>लक्ष्मणेन सह भ्रात्रा प्रष्टुं समुपचक्रमे॥ १</a-v></p>
<p id="2.97.2"><a-v>किमेतदिच्छेयमहं श्रोतुं प्रव्याहृतं त्वया।</a-v><a-v>यस्मात्त्वमागतो देशमिमं चीरजटाजिनी॥ २</a-v></p>
<p id="2.97.3"><a-v>यन्निमित्तमिमं देशं कृष्णाजिनजटाधरः।</a-v><a-v>हित्वा राज्यं प्रविष्टस्त्वं तत्सर्वं वक्तुमर्हसि॥ ३</a-v></p>
<p id="2.97.4"><a-v>इत्युक्तः केकयीपुत्रः काकुत्स्थेन महात्मना।</a-v><a-v>प्रगृह्य बलवद्भूयः प्राञ्जलिर्वाक्यमब्रवीत्॥ ४</a-v></p>
<p id="2.97.5"><a-v>आर्यं तातः परित्यज्य कृत्वा कर्म सुदुष्करम्।</a-v><a-v>गतः स्वर्गं महाबाहुः पुत्रशोकाभिपीडितः॥ ५</a-v></p>
<p id="2.97.6"><a-v>स्त्रिया नियुक्तः कैकेय्या मम मात्रा परंतप।</a-v><a-v>चकार सुमहत्पापमिदमात्मयशोहरम्॥ ६</a-v></p>
<p id="2.97.7"><a-v>सा राज्यफलमप्राप्य विधवा शोककर्शिता।</a-v><a-v>पतिष्यति महाघोरे निरये जननी मम॥ ७</a-v></p>
<p id="2.97.8"><a-v>तस्य मे दासभूतस्य प्रसादं कर्तुमर्हसि।</a-v><a-v>अभिषिञ्चस्व चाद्यैव राज्येन मघवानिव॥ ८</a-v></p>
<p id="2.97.9"><a-v>इमाः प्रकृतयः सर्वा विधवा मातुरश्च याः।</a-v><a-v>त्वत्सकाशमनुप्राप्ताः प्रसादं कर्तुमर्हसि॥ ९</a-v></p>
<p id="2.97.10"><a-v>तदानुपूर्व्या युक्तं च युक्तं चात्मनि मानद।</a-v><a-v>राज्यं प्राप्नुहि धर्मेण सकामान्सुहृदः कुरु॥ १०</a-v></p>
<p id="2.97.11"><a-v>भवत्वविधवा भूमिः समग्रा पतिना त्वया।</a-v><a-v>शशिना विमलेनेव शारदी रजनी यथा॥ ११</a-v></p>
<p id="2.97.12"><a-v>एभिश्च सचिवैः सार्धं शिरसा याचितो मया।</a-v><a-v>भ्रातुः शिष्यस्य दासस्य प्रसादं कर्तुमर्हसि॥ १२</a-v></p>
<p id="2.97.13"><a-v>तदिदं शाश्वतं पित्र्यं सर्वं सचिवमण्डलम्।</a-v><a-v>पूजितं पुरुषव्याघ्र नातिक्रमितुमुत्सहे॥ १३</a-v></p>
<p id="2.97.14"><a-v>एवमुक्त्वा महाबाहुः सबाष्पः केकयीसुतः।</a-v><a-v>रामस्य शिरसा पादौ जग्राह भरतः पुनः॥ १४</a-v></p>
<p id="2.97.15"><a-v>तं मत्तमिव मातङ्गं निःश्वसन्तं पुनः पुनः।</a-v><a-v>भ्रातरं भरतं रामः परिष्वज्येदमब्रवीत्॥ १५</a-v></p>
<p id="2.97.16"><a-v>कुलीनः सत्त्वसंपन्नस्तेजस्वी चरितव्रतः।</a-v><a-v>राज्यहेतोः कथं पापमाचरेत्त्वद्विधो जनः॥ १६</a-v></p>
<p id="2.97.17"><a-v>न दोषं त्वयि पश्यामि सूक्ष्ममप्यरि सूदन।</a-v><a-v>न चापि जननीं बाल्यात्त्वं विगर्हितुमर्हसि॥ १७</a-v></p>
<p id="2.97.18"><a-v>यावत्पितरि धर्मज्ञ गौरवं लोकसत्कृते।</a-v><a-v>तावद्धर्मभृतां श्रेष्ठ जनन्यामपि गौरवम्॥ १८</a-v></p>
<p id="2.97.19"><a-v>एताभ्यां धर्मशीलाभ्यां वनं गच्छेति राघव।</a-v><a-v>माता पितृभ्यामुक्तोऽहं कथमन्यत्समाचरे॥ १९</a-v></p>
<p id="2.97.20"><a-v>त्वया राज्यमयोध्यायां प्राप्तव्यं लोकसत्कृतम्।</a-v><a-v>वस्तव्यं दण्डकारण्ये मया वल्कलवाससा॥ २०</a-v></p>
<p id="2.97.21"><a-v>एवं कृत्वा महाराजो विभागं लोकसंनिधौ।</a-v><a-v>व्यादिश्य च महातेजा दिवं दशरथो गतः॥ २१</a-v></p>
<p id="2.97.22"><a-v>स च प्रमाणं धर्मात्मा राजा लोकगुरुस्तव।</a-v><a-v>पित्रा दत्तं यथाभागमुपभोक्तुं त्वमर्हसि॥ २२</a-v></p>
<p id="2.97.23"><a-v>चतुर्दश समाः सौम्य दण्डकारण्यमाश्रितः।</a-v><a-v>उपभोक्ष्ये त्वहं दत्तं भागं पित्रा महात्मना॥ २३</a-v></p>
<p id="2.97.24"><a-v>यदब्रवीन्मां नरलोकसत्कृतः</a-v><a-v>पिता महात्मा विबुधाधिपोपमः।</a-v><a-v>तदेव मन्ये परमात्मनो हितं</a-v><a-v>न सर्वलोकेश्वरभावमव्ययम्॥ २४</a-v></p>
<p><a-v>इति श्रीरामायणे अयोध्याकाण्डे सप्तनवतितमः सर्गः ॥ ९७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
