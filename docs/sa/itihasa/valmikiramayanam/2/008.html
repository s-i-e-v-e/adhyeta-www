<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/008.sxml"><a-title>वाल्मीकिरामायणम् अयोध्याकाण्डम् ८ सर्गः</a-title><a-meta>
<p>Unique Words: 256</p>
</a-meta><hr><a-sec><p id="2.8.1"><a-v>मन्थरा त्वभ्यसूय्यैनामुत्सृज्याभरणं च तत्।</a-v><a-v>उवाचेदं ततो वाक्यं कोपदुःखसमन्विता॥ १</a-v></p>
<p id="2.8.2"><a-v>हर्षं किमिदमस्थाने कृतवत्यसि बालिशे।</a-v><a-v>शोकसागरमध्यस्थमात्मानं नावबुध्यसे॥ २</a-v></p>
<p id="2.8.3"><a-v>सुभगा खलु कौसल्या यस्याः पुत्रोऽभिषेक्ष्यते।</a-v><a-v>यौवराज्येन महता श्वः पुष्येण द्विजोत्तमैः॥ ३</a-v></p>
<p id="2.8.4"><a-v>प्राप्तां सुमहतीं प्रीतिं प्रतीतां तां हतद्विषम्।</a-v><a-v>उपस्थास्यसि कौसल्यां दासीव त्वं कृताञ्जलिः॥ ४</a-v></p>
<p id="2.8.5"><a-v>हृष्टाः खलु भविष्यन्ति रामस्य परमाः स्त्रियः।</a-v><a-v>अप्रहृष्टा भविष्यन्ति स्नुषास्ते भरतक्षये॥ ५</a-v></p>
<p id="2.8.6"><a-v>तां दृष्ट्वा परमप्रीतां ब्रुवन्तीं मन्थरां ततः।</a-v><a-v>रामस्यैव गुणान्देवी कैकेयी प्रशशंस ह॥ ६</a-v></p>
<p id="2.8.7"><a-v>धर्मज्ञो गुरुभिर्दान्तः कृतज्ञः सत्यवाक्शुचिः।</a-v><a-v>रामो राज्ञः सुतो ज्येष्ठो यौवराज्यमतोऽर्हति॥ ७</a-v></p>
<p id="2.8.8"><a-v>भ्रातॄन्भृत्यांश्च दीर्घायुः पितृवत्पालयिष्यति।</a-v><a-v>संतप्यसे कथं कुब्जे श्रुत्वा रामाभिषेचनम्॥ ८</a-v></p>
<p id="2.8.9"><a-v>भरतश्चापि रामस्य ध्रुवं वर्षशतात्परम्।</a-v><a-v>पितृपैतामहं राज्यमवाप्स्यति नरर्षभः॥ ९</a-v></p>
<p id="2.8.10"><a-v>सा त्वमभ्युदये प्राप्ते वर्तमाने च मन्थरे।</a-v><a-v>भविष्यति च कल्याणे किमर्थं परितप्यसे।</a-v><a-v>कौसल्यातोऽतिरिक्तं च स तु शुश्रूषते हि माम्॥ १०</a-v></p>
<p id="2.8.11"><a-v>कैकेय्या वचनं श्रुत्वा मन्थरा भृशदुःखिता।</a-v><a-v>दीर्घमुष्णं विनिःश्वस्य कैकेयीमिदमब्रवीत्॥ ११</a-v></p>
<p id="2.8.12"><a-v>अनर्थदर्शिनी मौर्ख्यान्नात्मानमवबुध्यसे।</a-v><a-v>शोकव्यसनविस्तीर्णे मज्जन्ती दुःखसागरे॥ १२</a-v></p>
<p id="2.8.13"><a-v>भविता राघवो राजा राघवस्य च यः सुतः।</a-v><a-v>राजवंशात्तु भरतः कैकेयि परिहास्यते॥ १३</a-v></p>
<p id="2.8.14"><a-v>न हि राज्ञः सुताः सर्वे राज्ये तिष्ठन्ति भामिनि।</a-v><a-v>स्थाप्यमानेषु सर्वेषु सुमहाननयो भवेत्॥ १४</a-v></p>
<p id="2.8.15"><a-v>तस्माज्ज्येष्ठे हि कैकेयि राज्यतन्त्राणि पार्थिवाः।</a-v><a-v>स्थापयन्त्यनवद्याङ्गि गुणवत्स्वितरेष्वपि॥ १५</a-v></p>
<p id="2.8.16"><a-v>असावत्यन्तनिर्भग्नस्तव पुत्रो भविष्यति।</a-v><a-v>अनाथवत्सुखेभ्यश्च राजवंशाच्च वत्सले॥ १६</a-v></p>
<p id="2.8.17"><a-v>साहं त्वदर्थे संप्राप्ता त्वं तु मां नावबुध्यसे।</a-v><a-v>सपत्निवृद्धौ या मे त्वं प्रदेयं दातुमिच्छसि॥ १७</a-v></p>
<p id="2.8.18"><a-v>ध्रुवं तु भरतं रामः प्राप्य राज्यमकण्टकम्।</a-v><a-v>देशान्तरं नाययिता लोकान्तरमथापि वा॥ १८</a-v></p>
<p id="2.8.19"><a-v>बाल एव हि मातुल्यं भरतो नायितस्त्वया।</a-v><a-v>संनिकर्षाच्च सौहार्दं जायते स्थावरेष्वपि॥ १९</a-v></p>
<p id="2.8.20"><a-v>गोप्ता हि रामं सौमित्रिर्लक्ष्मणं चापि राघवः।</a-v><a-v>अश्विनोरिव सौभ्रात्रं तयोर्लोकेषु विश्रुतम्॥ २०</a-v></p>
<p id="2.8.21"><a-v>तस्मान्न लक्ष्मणे रामः पापं किंचित्करिष्यति।</a-v><a-v>रामस्तु भरते पापं कुर्यादिति न संशयः॥ २१</a-v></p>
<p id="2.8.22"><a-v>तस्माद्राजगृहादेव वनं गच्छतु ते सुतः।</a-v><a-v>एतद्धि रोचते मह्यं भृशं चापि हितं तव॥ २२</a-v></p>
<p id="2.8.23"><a-v>एवं ते ज्ञातिपक्षस्य श्रेयश्चैव भविष्यति।</a-v><a-v>यदि चेद्भरतो धर्मात्पित्र्यं राज्यमवाप्स्यति॥ २३</a-v></p>
<p id="2.8.24"><a-v>स ते सुखोचितो बालो रामस्य सहजो रिपुः।</a-v><a-v>समृद्धार्थस्य नष्टार्थो जीविष्यति कथं वशे॥ २४</a-v></p>
<p id="2.8.25"><a-v>अभिद्रुतमिवारण्ये सिंहेन गजयूथपम्।</a-v><a-v>प्रच्छाद्यमानं रामेण भरतं त्रातुमर्हसि॥ २५</a-v></p>
<p id="2.8.26"><a-v>दर्पान्निराकृता पूर्वं त्वया सौभाग्यवत्तया।</a-v><a-v>राममाता सपत्नी ते कथं वैरं न यातयेत्॥ २६</a-v></p>
<p id="2.8.27"><a-v>यदा हि रामः पृथिवीमवाप्स्यति ध्रुवं प्रनष्टो भरतो भविष्यति।</a-v><a-v>अतो हि संचिन्तय राज्यमात्मजे परस्य चाद्यैव विवासकारणम्॥ २७</a-v></p>
<p><a-v>इति श्रीरामायणे अयोध्याकाण्डे अष्टमः सर्गः ॥ ८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
