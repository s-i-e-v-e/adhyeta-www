<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/103.sxml"><a-title>वाल्मीकिरामायणम् अयोध्याकाण्डम् १०३ सर्गः</a-title><a-meta>
<p>Unique Words: 288</p>
</a-meta><hr><a-sec><p id="2.103.1"><a-v>वसिष्ठस्तु तदा राममुक्त्वा राजपुरोहितः।</a-v><a-v>अब्रवीद्धर्मसंयुक्तं पुनरेवापरं वचः॥ १</a-v></p>
<p id="2.103.2"><a-v>पुरुषस्येह जातस्य भवन्ति गुरवस्त्रयः।</a-v><a-v>आचार्यश्चैव काकुत्स्थ पिता माता च राघव॥ २</a-v></p>
<p id="2.103.3"><a-v>पिता ह्येनं जनयति पुरुषं पुरुषर्षभ।</a-v><a-v>प्रज्ञां ददाति चाचार्यस्तस्मात्स गुरुरुच्यते॥ ३</a-v></p>
<p id="2.103.4"><a-v>स तेऽहं पितुराचार्यस्तव चैव परंतप।</a-v><a-v>मम त्वं वचनं कुर्वन्नातिवर्तेः सतां गतिम्॥ ४</a-v></p>
<p id="2.103.5"><a-v>इमा हि ते परिषदः श्रेणयश्च समागताः।</a-v><a-v>एषु तात चरन्धर्मं नातिवर्तेः सतां गतिम्॥ ५</a-v></p>
<p id="2.103.6"><a-v>वृद्धाया धर्मशीलाया मातुर्नार्हस्यवर्तितुम्।</a-v><a-v>अस्यास्तु वचनं कुर्वन्नातिवर्तेः सतां गतिम्॥ ६</a-v></p>
<p id="2.103.7"><a-v>भरतस्य वचः कुर्वन्याचमानस्य राघव।</a-v><a-v>आत्मानं नातिवर्तेस्त्वं सत्यधर्मपराक्रम॥ ७</a-v></p>
<p id="2.103.8"><a-v>एवं मधुरमुक्तस्तु गुरुणा राघवः स्वयम्।</a-v><a-v>प्रत्युवाच समासीनं वसिष्ठं पुरुषर्षभः॥ ८</a-v></p>
<p id="2.103.9"><a-v>यन्मातापितरौ वृत्तं तनये कुरुतः सदा।</a-v><a-v>न सुप्रतिकरं तत्तु मात्रा पित्रा च यत्कृतम्॥ ९</a-v></p>
<p id="2.103.10"><a-v>यथाशक्ति प्रदानेन स्नापनाच्छादनेन च।</a-v><a-v>नित्यं च प्रियवादेन तथा संवर्धनेन च॥ १०</a-v></p>
<p id="2.103.11"><a-v>स हि राजा जनयिता पिता दशरथो मम।</a-v><a-v>आज्ञातं यन्मया तस्य न तन्मिथ्या भविष्यति॥ ११</a-v></p>
<p id="2.103.12"><a-v>एवमुक्तस्तु रामेण भरतः प्रत्यनन्तरम्।</a-v><a-v>उवाच परमोदारः सूतं परमदुर्मनाः॥ १२</a-v></p>
<p id="2.103.13"><a-v>इह मे स्थण्डिले शीघ्रं कुशानास्तर सारथे।</a-v><a-v>आर्यं प्रत्युपवेक्ष्यामि यावन्मे न प्रसीदति॥ १३</a-v></p>
<p id="2.103.14"><a-v>अनाहारो निरालोको धनहीनो यथा द्विजः।</a-v><a-v>शेष्ये पुरस्ताच्छालाया यावन्न प्रतियास्यति॥ १४</a-v></p>
<p id="2.103.15"><a-v>स तु राममवेक्षन्तं सुमन्त्रं प्रेक्ष्य दुर्मनाः।</a-v><a-v>कुशोत्तरमुपस्थाप्य भूमावेवास्तरत्स्वयम्॥ १५</a-v></p>
<p id="2.103.16"><a-v>तमुवाच महातेजा रामो राजर्षिसत्तमाः।</a-v><a-v>किं मां भरत कुर्वाणं तात प्रत्युपवेक्ष्यसि॥ १६</a-v></p>
<p id="2.103.17"><a-v>ब्राह्मणो ह्येकपार्श्वेन नरान्रोद्धुमिहार्हति।</a-v><a-v>न तु मूर्धावसिक्तानां विधिः प्रत्युपवेशने॥ १७</a-v></p>
<p id="2.103.18"><a-v>उत्तिष्ठ नरशार्दूल हित्वैतद्दारुणं व्रतम्।</a-v><a-v>पुरवर्यामितः क्षिप्रमयोध्यां याहि राघव॥ १८</a-v></p>
<p id="2.103.19"><a-v>आसीनस्त्वेव भरतः पौरजानपदं जनम्।</a-v><a-v>उवाच सर्वतः प्रेक्ष्य किमार्यं नानुशासथ॥ १९</a-v></p>
<p id="2.103.20"><a-v>ते तमूचुर्महात्मानं पौरजानपदा जनाः।</a-v><a-v>काकुत्स्थमभिजानीमः सम्यग्वदति राघवः॥ २०</a-v></p>
<p id="2.103.21"><a-v>एषोऽपि हि महाभागः पितुर्वचसि तिष्ठति।</a-v><a-v>अत एव न शक्ताः स्मो व्यावर्तयितुमञ्जसा॥ २१</a-v></p>
<p id="2.103.22"><a-v>तेषामाज्ञाय वचनं रामो वचनमब्रवीत्।</a-v><a-v>एवं निबोध वचनं सुहृदां धर्मचक्षुषाम्॥ २२</a-v></p>
<p id="2.103.23"><a-v>एतच्चैवोभयं श्रुत्वा सम्यक्संपश्य राघव।</a-v><a-v>उत्तिष्ठ त्वं महाबाहो मां च स्पृश तथोदकम्॥ २३</a-v></p>
<p id="2.103.24"><a-v>अथोत्थाय जलं स्पृष्ट्वा भरतो वाक्यमब्रवीत्।</a-v><a-v>शृण्वन्तु मे परिषदो मन्त्रिणः श्रेणयस्तथा॥ २४</a-v></p>
<p id="2.103.25"><a-v>न याचे पितरं राज्यं नानुशासामि मातरम्।</a-v><a-v>आर्यं परमधर्मज्ञमभिजानामि राघवम्॥ २५</a-v></p>
<p id="2.103.26"><a-v>यदि त्ववश्यं वस्तव्यं कर्तव्यं च पितुर्वचः।</a-v><a-v>अहमेव निवत्स्यामि चतुर्दश वने समाः॥ २६</a-v></p>
<p id="2.103.27"><a-v>धर्मात्मा तस्य तथ्येन भ्रातुर्वाक्येन विस्मितः।</a-v><a-v>उवाच रामः संप्रेक्ष्य पौरजानपदं जनम्॥ २७</a-v></p>
<p id="2.103.28"><a-v>विक्रीतमाहितं क्रीतं यत्पित्रा जीवता मम।</a-v><a-v>न तल्लोपयितुं शक्यं मया वा भरतेन वा॥ २८</a-v></p>
<p id="2.103.29"><a-v>उपधिर्न मया कार्यो वनवासे जुगुप्सितः।</a-v><a-v>युक्तमुक्तं च कैकेय्या पित्रा मे सुकृतं कृतम्॥ २९</a-v></p>
<p id="2.103.30"><a-v>जानामि भरतं क्षान्तं गुरुसत्कारकारिणम्।</a-v><a-v>सर्वमेवात्र कल्याणं सत्यसंधे महात्मनि॥ ३०</a-v></p>
<p id="2.103.31"><a-v>अनेन धर्मशीलेन वनात्प्रत्यागतः पुनः।</a-v><a-v>भ्रात्रा सह भविष्यामि पृथिव्याः पतिरुत्तमः॥ ३१</a-v></p>
<p id="2.103.32"><a-v>वृतो राजा हि कैकेय्या मया तद्वचनं कृतम्।</a-v><a-v>अनृतान्मोचयानेन पितरं तं महीपतिम्॥ ३२</a-v></p>
<p><a-v>इति श्रीरामायणे अयोध्याकाण्डे त्र्यधिकशततमः सर्गः ॥ १०३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
