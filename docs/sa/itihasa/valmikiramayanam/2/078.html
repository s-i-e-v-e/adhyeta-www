<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/078.sxml"><a-title>वाल्मीकिरामायणम् अयोध्याकाण्डम् ७८ सर्गः</a-title><a-meta>
<p>Unique Words: 172</p>
</a-meta><hr><a-sec><p id="2.78.1"><a-v>ततो निविष्टां ध्वजिनीं गङ्गामन्वाश्रितां नदीम्।</a-v><a-v>निषादराजो दृष्ट्वैव ज्ञातीन्संत्वरितोऽब्रवीत्॥ १</a-v></p>
<p id="2.78.2"><a-v>महतीयमतः सेना सागराभा प्रदृश्यते।</a-v><a-v>नास्यान्तमवगच्छामि मनसापि विचिन्तयन्॥ २</a-v></p>
<p id="2.78.3"><a-v>स एष हि महाकायः कोविदारध्वजो रथे।</a-v><a-v>बन्धयिष्यति वा दाशानथ वास्मान्वधिष्यति॥ ३</a-v></p>
<p id="2.78.4"><a-v>अथ दाशरथिं रामं पित्रा राज्याद्विवासितम्।</a-v><a-v>भरतः कैकेयीपुत्रो हन्तुं समधिगच्छति॥ ४</a-v></p>
<p id="2.78.5"><a-v>भर्ता चैव सखा चैव रामो दाशरथिर्मम।</a-v><a-v>तस्यार्थकामाः संनद्धा गङ्गानूपेऽत्र तिष्ठत॥ ५</a-v></p>
<p id="2.78.6"><a-v>तिष्ठन्तु सर्वदाशाश्च गङ्गामन्वाश्रिता नदीम्।</a-v><a-v>बलयुक्ता नदीरक्षा मांसमूलफलाशनाः॥ ६</a-v></p>
<p id="2.78.7"><a-v>नावां शतानां पञ्चानां कैवर्तानां शतं शतम्।</a-v><a-v>संनद्धानां तथा यूनां तिष्ठन्त्वत्यभ्यचोदयत्॥ ७</a-v></p>
<p id="2.78.8"><a-v>यदा तुष्टस्तु भरतो रामस्येह भविष्यति।</a-v><a-v>सेयं स्वस्तिमयी सेना गङ्गामद्य तरिष्यति॥ ८</a-v></p>
<p id="2.78.9"><a-v>इत्युक्त्वोपायनं गृह्य मत्स्यमांसमधूनि च।</a-v><a-v>अभिचक्राम भरतं निषादाधिपतिर्गुहः॥ ९</a-v></p>
<p id="2.78.10"><a-v>तमायान्तं तु संप्रेक्ष्य सूतपुत्रः प्रतापवान्।</a-v><a-v>भरतायाचचक्षेऽथ विनयज्ञो विनीतवत्॥ १०</a-v></p>
<p id="2.78.11"><a-v>एष ज्ञातिसहस्रेण स्थपतिः परिवारितः।</a-v><a-v>कुशलो दण्डकारण्ये वृद्धो भ्रातुश्च ते सखा॥ ११</a-v></p>
<p id="2.78.12"><a-v>तस्मात्पश्यतु काकुत्स्थ त्वां निषादाधिपो गुहः।</a-v><a-v>असंशयं विजानीते यत्र तौ रामलक्ष्मणौ॥ १२</a-v></p>
<p id="2.78.13"><a-v>एतत्तु वचनं श्रुत्वा सुमन्त्राद्भरतः शुभम्।</a-v><a-v>उवाच वचनं शीघ्रं गुहः पश्यतु मामिति॥ १३</a-v></p>
<p id="2.78.14"><a-v>लब्ध्वाभ्यनुज्ञां संहृष्टो ज्ञातिभिः परिवारितः।</a-v><a-v>आगम्य भरतं प्रह्वो गुहो वचनमब्रवीत्॥ १४</a-v></p>
<p id="2.78.15"><a-v>निष्कुटश्चैव देशोऽयं वञ्चिताश्चापि ते वयम्।</a-v><a-v>निवेदयामस्ते सर्वे स्वके दाशकुले वस॥ १५</a-v></p>
<p id="2.78.16"><a-v>अस्ति मूलं फलं चैव निषादैः समुपाहृतम्।</a-v><a-v>आर्द्रं च मांसं शुष्कं च वन्यं चोच्चावचं महत्॥ १६</a-v></p>
<p id="2.78.17"><a-v>आशंसे स्वाशिता सेना वत्स्यतीमां विभावरीम्।</a-v><a-v>अर्चितो विविधैः कामैः श्वः ससैन्यो गमिष्यसि॥ १७</a-v></p>
<p><a-v>इति श्रीरामायणे अयोध्याकाण्डे अष्टासप्ततितमः सर्गः ॥ ७८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
