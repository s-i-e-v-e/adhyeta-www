<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ७६ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/076.sxml"><a-title>वाल्मीकिरामायणम् अयोध्याकाण्डम् ७६ सर्गः</a-title><a-meta>
<p>Unique Words: 293</p>
</a-meta><hr><a-sec><p id="2.76.1"><a-v>तामार्यगणसंपूर्णां भरतः प्रग्रहां सभाम्।</a-v><a-v>ददर्श बुद्धिसंपन्नः पूर्णचन्द्रां निशामिव॥ १</a-v></p>
<p id="2.76.2"><a-v>आसनानि यथान्यायमार्याणां विशतां तदा।</a-v><a-v>अदृश्यत घनापाये पूर्णचन्द्रेव शर्वरी॥ २</a-v></p>
<p id="2.76.3"><a-v>राज्ञस्तु प्रकृतीः सर्वाः समग्राः प्रेक्ष्य धर्मवित्।</a-v><a-v>इदं पुरोहितो वाक्यं भरतं मृदु चाब्रवीत्॥ ३</a-v></p>
<p id="2.76.4"><a-v>तात राजा दशरथः स्वर्गतो धर्ममाचरन्।</a-v><a-v>धन धान्यवतीं स्फीतां प्रदाय पृथिवीं तव॥ ४</a-v></p>
<p id="2.76.5"><a-v>रामस्तथा सत्यधृतिः सतां धर्ममनुस्मरन्।</a-v><a-v>नाजहात्पितुरादेशं शशी ज्योत्स्नामिवोदितः॥ ५</a-v></p>
<p id="2.76.6"><a-v>पित्रा भ्रात्रा च ते दत्तं राज्यं निहतकण्टकम्।</a-v><a-v>तद्भुङ्क्ष्व मुदितामात्यः क्षिप्रमेवाभिषेचय॥ ६</a-v></p>
<p id="2.76.7"><a-v>उदीच्याश्च प्रतीच्याश्च दाक्षिणात्याश्च केवलाः।</a-v><a-v>कोट्यापरान्ताः सामुद्रा रत्नान्यभिहरन्तु ते॥ ७</a-v></p>
<p id="2.76.8"><a-v>तच्छ्रुत्वा भरतो वाक्यं शोकेनाभिपरिप्लुतः।</a-v><a-v>जगाम मनसा रामं धर्मज्ञो धर्मकाङ्क्षया॥ ८</a-v></p>
<p id="2.76.9"><a-v>स बाष्पकलया वाचा कलहंसस्वरो युवा।</a-v><a-v>विललाप सभामध्ये जगर्हे च पुरोहितम्॥ ९</a-v></p>
<p id="2.76.10"><a-v>चरितब्रह्मचर्यस्य विद्या स्नातस्य धीमतः।</a-v><a-v>धर्मे प्रयतमानस्य को राज्यं मद्विधो हरेत्॥ १०</a-v></p>
<p id="2.76.11"><a-v>कथं दशरथाज्जातो भवेद्राज्यापहारकः।</a-v><a-v>राज्यं चाहं च रामस्य धर्मं वक्तुमिहार्हसि॥ ११</a-v></p>
<p id="2.76.12"><a-v>ज्येष्ठः श्रेष्ठश्च धर्मात्मा दिलीपनहुषोपमः।</a-v><a-v>लब्धुमर्हति काकुत्स्थो राज्यं दशरथो यथा॥ १२</a-v></p>
<p id="2.76.13"><a-v>अनार्यजुष्टमस्वर्ग्यं कुर्यां पापमहं यदि।</a-v><a-v>इक्ष्वाकूणामहं लोके भवेयं कुलपांसनः॥ १३</a-v></p>
<p id="2.76.14"><a-v>यद्धि मात्रा कृतं पापं नाहं तदभिरोचये।</a-v><a-v>इहस्थो वनदुर्गस्थं नमस्यामि कृताञ्जलिः॥ १४</a-v></p>
<p id="2.76.15"><a-v>राममेवानुगच्छामि स राजा द्विपदां वरः।</a-v><a-v>त्रयाणामपि लोकानां राघवो राज्यमर्हति॥ १५</a-v></p>
<p id="2.76.16"><a-v>तद्वाक्यं धर्मसंयुक्तं श्रुत्वा सर्वे सभासदः।</a-v><a-v>हर्षान्मुमुचुरश्रूणि रामे निहितचेतसः॥ १६</a-v></p>
<p id="2.76.17"><a-v>यदि त्वार्यं न शक्ष्यामि विनिवर्तयितुं वनात्।</a-v><a-v>वने तत्रैव वत्स्यामि यथार्यो लक्ष्मणस्तथा॥ १७</a-v></p>
<p id="2.76.18"><a-v>सर्वोपायं तु वर्तिष्ये विनिवर्तयितुं बलात्।</a-v><a-v>समक्षमार्य मिश्राणां साधूनां गुणवर्तिनाम्॥ १८</a-v></p>
<p id="2.76.19"><a-v>एवमुक्त्वा तु धर्मात्मा भरतो भ्रातृवत्सलः।</a-v><a-v>समीपस्थमुवाचेदं सुमन्त्रं मन्त्रकोविदम्॥ १९</a-v></p>
<p id="2.76.20"><a-v>तूर्णमुत्थाय गच्छ त्वं सुमन्त्र मम शासनात्।</a-v><a-v>यात्रामाज्ञापय क्षिप्रं बलं चैव समानय॥ २०</a-v></p>
<p id="2.76.21"><a-v>एवमुक्तः सुमन्त्रस्तु भरतेन महात्मना।</a-v><a-v>प्रहृष्टः सोऽदिशत्सर्वं यथा संदिष्टमिष्टवत्॥ २१</a-v></p>
<p id="2.76.22"><a-v>ताः प्रहृष्टाः प्रकृतयो बलाध्यक्षा बलस्य च।</a-v><a-v>श्रुत्वा यात्रां समाज्ञप्तां राघवस्य निवर्तने॥ २२</a-v></p>
<p id="2.76.23"><a-v>ततो योधाङ्गनाः सर्वा भर्तॄन्सर्वान्गृहेगृहे।</a-v><a-v>यात्रा गमनमाज्ञाय त्वरयन्ति स्म हर्षिताः॥ २३</a-v></p>
<p id="2.76.24"><a-v>ते हयैर्गोरथैः शीघ्रैः स्यन्दनैश्च मनोजवैः।</a-v><a-v>सह योधैर्बलाध्यक्षा बलं सर्वमचोदयन्॥ २४</a-v></p>
<p id="2.76.25"><a-v>सज्जं तु तद्बलं दृष्ट्वा भरतो गुरुसंनिधौ।</a-v><a-v>रथं मे त्वरयस्वेति सुमन्त्रं पार्श्वतोऽब्रवीत्॥ २५</a-v></p>
<p id="2.76.26"><a-v>भरतस्य तु तस्याज्ञां प्रतिगृह्य प्रहर्षितः।</a-v><a-v>रथं गृहीत्वा प्रययौ युक्तं परमवाजिभिः॥ २६</a-v></p>
<p id="2.76.27"><a-v>स राघवः सत्यधृतिः प्रतापवा न्ब्रुवन्सुयुक्तं दृढसत्यविक्रमः।</a-v><a-v>गुरुं महारण्यगतं यशस्विनं प्रसादयिष्यन्भरतोऽब्रवीत्तदा॥ २७</a-v></p>
<p id="2.76.28"><a-v>तूर्णं समुत्थाय सुमन्त्र गच्छ बलस्य योगाय बलप्रधानान्।</a-v><a-v>आनेतुमिच्छामि हि तं वनस्थं प्रसाद्य रामं जगतो हिताय॥ २८</a-v></p>
<p id="2.76.29"><a-v>स सूतपुत्रो भरतेन सम्य गाज्ञापितः संपरिपूर्णकामः।</a-v><a-v>शशास सर्वान्प्रकृतिप्रधाना न्बलस्य मुख्यांश्च सुहृज्जनं च॥ २९</a-v></p>
<p id="2.76.30"><a-v>ततः समुत्थाय कुले कुले ते राजन्यवैश्या वृषलाश्च विप्राः।</a-v><a-v>अयूयुजन्नुष्ट्ररथान्खरांश्च नागान्हयांश्चैव कुलप्रसूतान्॥ ३०</a-v></p>
<p><a-v>इति श्रीरामायणे अयोध्याकाण्डे षट्सप्ततितमः सर्गः ॥ ७६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
