<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ६२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/062.sxml"><a-title>वाल्मीकिरामायणम् अयोध्याकाण्डम् ६२ सर्गः</a-title><a-meta>
<p>Unique Words: 161</p>
</a-meta><hr><a-sec><p id="2.62.1"><a-v>तेषां तद्वचनं श्रुत्वा वसिष्ठः प्रत्युवाच ह।</a-v><a-v>मित्रामात्यगणान्सर्वान्ब्राह्मणांस्तानिदं वचः॥ १</a-v></p>
<p id="2.62.2"><a-v>यदसौ मातुलकुले पुरे राजगृहे सुखी।</a-v><a-v>भरतो वसति भ्रात्रा शत्रुघ्नेन समन्वितः॥ २</a-v></p>
<p id="2.62.3"><a-v>तच्छीघ्रं जवना दूता गच्छन्तु त्वरितैर्हयैः।</a-v><a-v>आनेतुं भ्रातरौ वीरौ किं समीक्षामहे वयम्॥ ३</a-v></p>
<p id="2.62.4"><a-v>गच्छन्त्विति ततः सर्वे वसिष्ठं वाक्यमब्रुवन्।</a-v><a-v>तेषां तद्वचनं श्रुत्वा वसिष्ठो वाक्यमब्रवीत्॥ ४</a-v></p>
<p id="2.62.5"><a-v>एहि सिद्धार्थ विजय जयन्ताशोकनन्दन।</a-v><a-v>श्रूयतामितिकर्तव्यं सर्वानेव ब्रवीमि वः॥ ५</a-v></p>
<p id="2.62.6"><a-v>पुरं राजगृहं गत्वा शीघ्रं शीघ्रजवैर्हयैः।</a-v><a-v>त्यक्तशोकैरिदं वाच्यः शासनाद्भरतो मम॥ ६</a-v></p>
<p id="2.62.7"><a-v>पुरोहितस्त्वां कुशलं प्राह सर्वे च मन्त्रिणः।</a-v><a-v>त्वरमाणश्च निर्याहि कृत्यमात्ययिकं त्वया॥ ७</a-v></p>
<p id="2.62.8"><a-v>मा चास्मै प्रोषितं रामं मा चास्मै पितरं मृतम्।</a-v><a-v>भवन्तः शंसिषुर्गत्वा राघवाणामिमं क्षयम्॥ ८</a-v></p>
<p id="2.62.9"><a-v>कौशेयानि च वस्त्राणि भूषणानि वराणि च।</a-v><a-v>क्षिप्रमादाय राज्ञश्च भरतस्य च गच्छत।</a-v><a-v>वसिष्ठेनाभ्यनुज्ञाता दूताः संत्वरिता ययुः॥ ९</a-v></p>
<p id="2.62.10"><a-v>ते हस्तिन पुरे गङ्गां तीर्त्वा प्रत्यङ्मुखा ययुः।</a-v><a-v>पाञ्चालदेशमासाद्य मध्येन कुरुजाङ्गलम्॥ १०</a-v></p>
<p id="2.62.11"><a-v>ते प्रसन्नोदकां दिव्यां नानाविहगसेविताम्।</a-v><a-v>उपातिजग्मुर्वेगेन शरदण्डां जनाकुलाम्॥ ११</a-v></p>
<p id="2.62.12"><a-v>निकूलवृक्षमासाद्य दिव्यं सत्योपयाचनम्।</a-v><a-v>अभिगम्याभिवाद्यं तं कुलिङ्गां प्राविशन्पुरीम्॥ १२</a-v></p>
<p id="2.62.13"><a-v>अभिकालं ततः प्राप्य तेजोभिभवनाच्च्युताः।</a-v><a-v>ययुर्मध्येन बाह्लीकान्सुदामानं च पर्वतम्।</a-v><a-v>विष्णोः पदं प्रेक्षमाणा विपाशां चापि शाल्मलीम्॥ १३</a-v></p>
<p id="2.62.14"><a-v>ते श्रान्तवाहना दूता विकृष्टेन सता पथा।</a-v><a-v>गिरि व्रजं पुर वरं शीघ्रमासेदुरञ्जसा॥ १४</a-v></p>
<p id="2.62.15"><a-v>भर्तुः प्रियार्थं कुलरक्षणार्थं भर्तुश्च वंशस्य परिग्रहार्थम्।</a-v><a-v>अहेडमानास्त्वरया स्म दूता रात्र्यां तु ते तत्पुरमेव याताः॥ १५</a-v></p>
<p><a-v>इति श्रीरामायणे अयोध्याकाण्डे द्विषष्टितमः सर्गः ॥ ६२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
