<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/024.sxml"><a-title>वाल्मीकिरामायणम् अयोध्याकाण्डम् २४ सर्गः</a-title><a-meta>
<p>Unique Words: 201</p>
</a-meta><hr><a-sec><p id="2.24.1"><a-v>एवमुक्ता तु वैदेही प्रियार्हा प्रियवादिनी।</a-v><a-v>प्रणयादेव संक्रुद्धा भर्तारमिदमब्रवीत्॥ १</a-v></p>
<p id="2.24.2"><a-v>आर्यपुत्र पिता माता भ्राता पुत्रस्तथा स्नुषा।</a-v><a-v>स्वानि पुण्यानि भुञ्जानाः स्वं स्वं भाग्यमुपासते॥ २</a-v></p>
<p id="2.24.3"><a-v>भर्तुर्भाग्यं तु भार्यैका प्राप्नोति पुरुषर्षभ।</a-v><a-v>अतश्चैवाहमादिष्टा वने वस्तव्यमित्यपि॥ ३</a-v></p>
<p id="2.24.4"><a-v>न पिता नात्मजो नात्मा न माता न सखीजनः।</a-v><a-v>इह प्रेत्य च नारीणां पतिरेको गतिः सदा॥ ४</a-v></p>
<p id="2.24.5"><a-v>यदि त्वं प्रस्थितो दुर्गं वनमद्यैव राघव।</a-v><a-v>अग्रतस्ते गमिष्यामि मृद्नन्ती कुशकण्टकान्॥ ५</a-v></p>
<p id="2.24.6"><a-v>ईर्ष्यारोषौ बहिष्कृत्य भुक्तशेषमिवोदकम्।</a-v><a-v>नय मां वीर विश्रब्धः पापं मयि न विद्यते॥ ६</a-v></p>
<p id="2.24.7"><a-v>प्रासादाग्रैर्विमानैर्वा वैहायसगतेन वा।</a-v><a-v>सर्वावस्थागता भर्तुः पादच्छाया विशिष्यते॥ ७</a-v></p>
<p id="2.24.8"><a-v>अनुशिष्टास्मि मात्रा च पित्रा च विविधाश्रयम्।</a-v><a-v>नास्मि संप्रति वक्तव्या वर्तितव्यं यथा मया॥ ८</a-v></p>
<p id="2.24.9"><a-v>सुखं वने निवत्स्यामि यथैव भवने पितुः।</a-v><a-v>अचिन्तयन्ती त्रीँल्लोकांश्चिन्तयन्ती पतिव्रतम्॥ ९</a-v></p>
<p id="2.24.10"><a-v>शुश्रूषमाणा ते नित्यं नियता ब्रह्मचारिणी।</a-v><a-v>सह रंस्ये त्वया वीर वनेषु मधुगन्धिषु॥ १०</a-v></p>
<p id="2.24.11"><a-v>त्वं हि कर्तुं वने शक्तो राम संपरिपालनम्।</a-v><a-v>अन्यस्यापि जनस्येह किं पुनर्मम मानद॥ ११</a-v></p>
<p id="2.24.12"><a-v>फलमूलाशना नित्यं भविष्यामि न संशयः।</a-v><a-v>न ते दुःखं करिष्यामि निवसन्ती सह त्वया॥ १२</a-v></p>
<p id="2.24.13"><a-v>इच्छामि सरितः शैलान्पल्वलानि वनानि च।</a-v><a-v>द्रष्टुं सर्वत्र निर्भीता त्वया नाथेन धीमता॥ १३</a-v></p>
<p id="2.24.14"><a-v>हंसकारण्डवाकीर्णाः पद्मिनीः साधुपुष्पिताः।</a-v><a-v>इच्छेयं सुखिनी द्रष्टुं त्वया वीरेण संगता॥ १४</a-v></p>
<p id="2.24.15"><a-v>सह त्वया विशालाक्ष रंस्ये परमनन्दिनी।</a-v><a-v>एवं वर्षसहस्राणां शतं वाहं त्वया सह॥ १५</a-v></p>
<p id="2.24.16"><a-v>स्वर्गेऽपि च विना वासो भविता यदि राघव।</a-v><a-v>त्वया मम नरव्याघ्र नाहं तमपि रोचये॥ १६</a-v></p>
<p id="2.24.17"><a-v>अहं गमिष्यामि वनं सुदुर्गमं</a-v><a-v>मृगायुतं वानरवारणैर्युतम्।</a-v><a-v>वने निवत्स्यामि यथा पितुर्गृहे</a-v><a-v>तवैव पादावुपगृह्य संमता॥ १७</a-v></p>
<p id="2.24.18"><a-v>अनन्यभावामनुरक्तचेतसं</a-v><a-v>त्वया वियुक्तां मरणाय निश्चिताम्।</a-v><a-v>नयस्व मां साधु कुरुष्व याचनां</a-v><a-v>न ते मयातो गुरुता भविष्यति॥ १८</a-v></p>
<p id="2.24.19"><a-v>तथा ब्रुवाणामपि धर्मवत्सलो</a-v><a-v>न च स्म सीतां नृवरो निनीषति।</a-v><a-v>उवाच चैनां बहु संनिवर्तने</a-v><a-v>वने निवासस्य च दुःखितां प्रति॥ १९</a-v></p>
<p><a-v>इति श्रीरामायणे अयोध्याकाण्डे चतुर्विंशतितमः सर्गः ॥ २४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
