<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/052.sxml"><a-title>वाल्मीकिरामायणम् अयोध्याकाण्डम् ५२ सर्गः</a-title><a-meta>
<p>Unique Words: 241</p>
</a-meta><hr><a-sec><p id="2.52.1"><a-v>प्रत्याश्वस्तो यदा राजा मोहात्प्रत्यागतः पुनः।</a-v><a-v>अथाजुहाव तं सूतं रामवृत्तान्तकारणात्॥ १</a-v></p>
<p id="2.52.2"><a-v>वृद्धं परमसंतप्तं नवग्रहमिव द्विपम्।</a-v><a-v>विनिःश्वसन्तं ध्यायन्तमस्वस्थमिव कुञ्जरम्॥ २</a-v></p>
<p id="2.52.3"><a-v>राजा तु रजसा सूतं ध्वस्ताङ्गं समुपस्थितम्।</a-v><a-v>अश्रुपूर्णमुखं दीनमुवाच परमार्तवत्॥ ३</a-v></p>
<p id="2.52.4"><a-v>क्व नु वत्स्यति धर्मात्मा वृक्षमूलमुपाश्रितः।</a-v><a-v>सोऽत्यन्तसुखितः सूत किमशिष्यति राघवः।</a-v><a-v>भूमिपालात्मजो भूमौ शेते कथमनाथवत्॥ ४</a-v></p>
<p id="2.52.5"><a-v>यं यान्तमनुयान्ति स्म पदातिरथकुञ्जराः।</a-v><a-v>स वत्स्यति कथं रामो विजनं वनमाश्रितः॥ ५</a-v></p>
<p id="2.52.6"><a-v>व्यालैर्मृगैराचरितं कृष्णसर्पनिषेवितम्।</a-v><a-v>कथं कुमारौ वैदेह्या सार्धं वनमुपस्थितौ॥ ६</a-v></p>
<p id="2.52.7"><a-v>सुकुमार्या तपस्विन्या सुमन्त्र सह सीतया।</a-v><a-v>राजपुत्रौ कथं पादैरवरुह्य रथाद्गतौ॥ ७</a-v></p>
<p id="2.52.8"><a-v>सिद्धार्थः खलु सूत त्वं येन दृष्टौ ममात्मजौ।</a-v><a-v>वनान्तं प्रविशन्तौ तावश्विनाविव मन्दरम्॥ ८</a-v></p>
<p id="2.52.9"><a-v>किमुवाच वचो रामः किमुवाच च लक्ष्मणः।</a-v><a-v>सुमन्त्र वनमासाद्य किमुवाच च मैथिली।</a-v><a-v>आसितं शयितं भुक्तं सूत रामस्य कीर्तय॥ ९</a-v></p>
<p id="2.52.10"><a-v>इति सूतो नरेन्द्रेण चोदितः सज्जमानया।</a-v><a-v>उवाच वाचा राजानं सबाष्पपरिरब्धया॥ १०</a-v></p>
<p id="2.52.11"><a-v>अब्रवीन्मां महाराज धर्ममेवानुपालयन्।</a-v><a-v>अञ्जलिं राघवः कृत्वा शिरसाभिप्रणम्य च॥ ११</a-v></p>
<p id="2.52.12"><a-v>सूत मद्वचनात्तस्य तातस्य विदितात्मनः।</a-v><a-v>शिरसा वन्दनीयस्य वन्द्यौ पादौ महात्मनः॥ १२</a-v></p>
<p id="2.52.13"><a-v>सर्वमन्तःपुरं वाच्यं सूत मद्वचनात्त्वया।</a-v><a-v>आरोग्यमविशेषेण यथार्हं चाभिवादनम्॥ १३</a-v></p>
<p id="2.52.14"><a-v>माता च मम कौसल्या कुशलं चाभिवादनम्।</a-v><a-v>देवि देवस्य पादौ च देववत्परिपालय॥ १४</a-v></p>
<p id="2.52.15"><a-v>भरतः कुशलं वाच्यो वाच्यो मद्वचनेन च।</a-v><a-v>सर्वास्वेव यथान्यायं वृत्तिं वर्तस्व मातृषु॥ १५</a-v></p>
<p id="2.52.16"><a-v>वक्तव्यश्च महाबाहुरिक्ष्वाकुकुलनन्दनः।</a-v><a-v>पितरं यौवराज्यस्थो राज्यस्थमनुपालय॥ १६</a-v></p>
<p id="2.52.17"><a-v>इत्येवं मां महाराज ब्रुवन्नेव महायशाः।</a-v><a-v>रामो राजीवताम्राक्षो भृशमश्रूण्यवर्तयत्॥ १७</a-v></p>
<p id="2.52.18"><a-v>लक्ष्मणस्तु सुसंक्रुद्धो निःश्वसन्वाक्यमब्रवीत्।</a-v><a-v>केनायमपराधेन राजपुत्रो विवासितः॥ १८</a-v></p>
<p id="2.52.19"><a-v>यदि प्रव्राजितो रामो लोभकारणकारितम्।</a-v><a-v>वरदाननिमित्तं वा सर्वथा दुष्कृतं कृतम्।</a-v><a-v>रामस्य तु परित्यागे न हेतुमुपलक्षये॥ १९</a-v></p>
<p id="2.52.20"><a-v>असमीक्ष्य समारब्धं विरुद्धं बुद्धिलाघवात्।</a-v><a-v>जनयिष्यति संक्रोशं राघवस्य विवासनम्॥ २०</a-v></p>
<p id="2.52.21"><a-v>अहं तावन्महाराजे पितृत्वं नोपलक्षये।</a-v><a-v>भ्राता भर्ता च बन्धुश्च पिता च मम राघवः॥ २१</a-v></p>
<p id="2.52.22"><a-v>सर्वलोकप्रियं त्यक्त्वा सर्वलोकहिते रतम्।</a-v><a-v>सर्वलोकोऽनुरज्येत कथं त्वानेन कर्मणा॥ २२</a-v></p>
<p id="2.52.23"><a-v>जानकी तु महाराज निःश्वसन्ती तपस्विनी।</a-v><a-v>भूतोपहतचित्तेव विष्ठिता विष्मृता स्थिता॥ २३</a-v></p>
<p id="2.52.24"><a-v>अदृष्टपूर्वव्यसना राजपुत्री यशस्विनी।</a-v><a-v>तेन दुःखेन रुदती नैव मां किंचिदब्रवीत्॥ २४</a-v></p>
<p id="2.52.25"><a-v>उद्वीक्षमाणा भर्तारं मुखेन परिशुष्यता।</a-v><a-v>मुमोच सहसा बाष्पं मां प्रयान्तमुदीक्ष्य सा॥ २५</a-v></p>
<p id="2.52.26"><a-v>तथैव रामोऽश्रुमुखः कृताञ्जलिः स्थितोऽभवल्लक्ष्मणबाहुपालितः।</a-v><a-v>तथैव सीता रुदती तपस्विनी निरीक्षते राजरथं तथैव माम्॥ २६</a-v></p>
<p><a-v>इति श्रीरामायणे अयोध्याकाण्डे द्विपञ्चाशः सर्गः ॥ ५२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
