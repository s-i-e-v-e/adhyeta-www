<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/004.sxml"><a-title>वाल्मीकिरामायणम् अयोध्याकाण्डम् ४ सर्गः</a-title><a-meta>
<p>Unique Words: 391</p>
</a-meta><hr><a-sec><p id="2.4.1"><a-v>गतेष्वथ नृपो भूयः पौरेषु सह मन्त्रिभिः।</a-v><a-v>मन्त्रयित्वा ततश्चक्रे निश्चयज्ञः स निश्चयम्॥ १</a-v></p>
<p id="2.4.2"><a-v>श्व एव पुष्यो भविता श्वोऽभिषेच्येत मे सुतः।</a-v><a-v>रामो राजीवताम्राक्षो यौवराज्य इति प्रभुः॥ २</a-v></p>
<p id="2.4.3"><a-v>अथान्तर्गृहमाविश्य राजा दशरथस्तदा।</a-v><a-v>सूतमाज्ञापयामास रामं पुनरिहानय॥ ३</a-v></p>
<p id="2.4.4"><a-v>प्रतिगृह्य स तद्वाक्यं सूतः पुनरुपाययौ।</a-v><a-v>रामस्य भवनं शीघ्रं राममानयितुं पुनः॥ ४</a-v></p>
<p id="2.4.5"><a-v>द्वाःस्थैरावेदितं तस्य रामायागमनं पुनः।</a-v><a-v>श्रुत्वैव चापि रामस्तं प्राप्तं शङ्कान्वितोऽभवत्॥ ५</a-v></p>
<p id="2.4.6"><a-v>प्रवेश्य चैनं त्वरितं रामो वचनमब्रवीत्।</a-v><a-v>यदागमनकृत्यं ते भूयस्तद्ब्रूह्यशेषतः॥ ६</a-v></p>
<p id="2.4.7"><a-v>तमुवाच ततः सूतो राजा त्वां द्रष्टुमिच्छति।</a-v><a-v>श्रुत्वा प्रमाणमत्र त्वं गमनायेतराय वा॥ ७</a-v></p>
<p id="2.4.8"><a-v>इति सूतवचः श्रुत्वा रामोऽथ त्वरयान्वितः।</a-v><a-v>प्रययौ राजभवनं पुनर्द्रष्टुं नरेश्वरम्॥ ८</a-v></p>
<p id="2.4.9"><a-v>तं श्रुत्वा समनुप्राप्तं रामं दशरथो नृपः।</a-v><a-v>प्रवेशयामास गृहं विविक्षुः प्रियमुत्तमम्॥ ९</a-v></p>
<p id="2.4.10"><a-v>प्रविशन्नेव च श्रीमान्राघवो भवनं पितुः।</a-v><a-v>ददर्श पितरं दूरात्प्रणिपत्य कृताञ्जलिः॥ १०</a-v></p>
<p id="2.4.11"><a-v>प्रणमन्तं समुत्थाप्य तं परिष्वज्य भूमिपः।</a-v><a-v>प्रदिश्य चास्मै रुचिरमासनं पुनरब्रवीत्॥ ११</a-v></p>
<p id="2.4.12"><a-v>राम वृद्धोऽस्मि दीर्घायुर्भुक्ता भोगा मयेप्सिताः।</a-v><a-v>अन्नवद्भिः क्रतुशतैस्तथेष्टं भूरिदक्षिणैः॥ १२</a-v></p>
<p id="2.4.13"><a-v>जातमिष्टमपत्यं मे त्वमद्यानुपमं भुवि।</a-v><a-v>दत्तमिष्टमधीतं च मया पुरुषसत्तम॥ १३</a-v></p>
<p id="2.4.14"><a-v>अनुभूतानि चेष्टानि मया वीर सुखानि च।</a-v><a-v>देवर्षि पितृविप्राणामनृणोऽस्मि तथात्मनः॥ १४</a-v></p>
<p id="2.4.15"><a-v>न किंचिन्मम कर्तव्यं तवान्यत्राभिषेचनात्।</a-v><a-v>अतो यत्त्वामहं ब्रूयां तन्मे त्वं कर्तुमर्हसि॥ १५</a-v></p>
<p id="2.4.16"><a-v>अद्य प्रकृतयः सर्वास्त्वामिच्छन्ति नराधिपम्।</a-v><a-v>अतस्त्वां युवराजानमभिषेक्ष्यामि पुत्रक॥ १६</a-v></p>
<p id="2.4.17"><a-v>अपि चाद्याशुभान्राम स्वप्नान्पश्यामि दारुणान्।</a-v><a-v>सनिर्घाता महोल्काश्च पतन्तीह महास्वनाः॥ १७</a-v></p>
<p id="2.4.18"><a-v>अवष्टब्धं च मे राम नक्षत्रं दारुणैर्ग्रहैः।</a-v><a-v>आवेदयन्ति दैवज्ञाः सूर्याङ्गारकराहुभिः॥ १८</a-v></p>
<p id="2.4.19"><a-v>प्रायेण हि निमित्तानामीदृशानां समुद्भवे।</a-v><a-v>राजा वा मृत्युमाप्नोति घोरां वापदमृच्छति॥ १९</a-v></p>
<p id="2.4.20"><a-v>तद्यावदेव मे चेतो न विमुह्यति राघव।</a-v><a-v>तावदेवाभिषिञ्चस्व चला हि प्राणिनां मतिः॥ २०</a-v></p>
<p id="2.4.21"><a-v>अद्य चन्द्रोऽभ्युपगतः पुष्यात्पूर्वं पुनर्वसुम्।</a-v><a-v>श्वः पुष्य योगं नियतं वक्ष्यन्ते दैवचिन्तकाः॥ २१</a-v></p>
<p id="2.4.22"><a-v>तत्र पुष्येऽभिषिञ्चस्व मनस्त्वरयतीव माम्।</a-v><a-v>श्वस्त्वाहमभिषेक्ष्यामि यौवराज्ये परंतप॥ २२</a-v></p>
<p id="2.4.23"><a-v>तस्मात्त्वयाद्य व्रतिना निशेयं नियतात्मना।</a-v><a-v>सह वध्वोपवस्तव्या दर्भप्रस्तरशायिना॥ २३</a-v></p>
<p id="2.4.24"><a-v>सुहृदश्चाप्रमत्तास्त्वां रक्षन्त्वद्य समन्ततः।</a-v><a-v>भवन्ति बहुविघ्नानि कार्याण्येवंविधानि हि॥ २४</a-v></p>
<p id="2.4.25"><a-v>विप्रोषितश्च भरतो यावदेव पुरादितः।</a-v><a-v>तावदेवाभिषेकस्ते प्राप्तकालो मतो मम॥ २५</a-v></p>
<p id="2.4.26"><a-v>कामं खलु सतां वृत्ते भ्राता ते भरतः स्थितः।</a-v><a-v>ज्येष्ठानुवर्ती धर्मात्मा सानुक्रोशो जितेन्द्रियः॥ २६</a-v></p>
<p id="2.4.27"><a-v>किं तु चित्तं मनुष्याणामनित्यमिति मे मतिः।</a-v><a-v>सतां च धर्मनित्यानां कृतशोभि च राघव॥ २७</a-v></p>
<p id="2.4.28"><a-v>इत्युक्तः सोऽभ्यनुज्ञातः श्वोभाविन्यभिषेचने।</a-v><a-v>व्रजेति रामः पितरमभिवाद्याभ्ययाद्गृहम्॥ २८</a-v></p>
<p id="2.4.29"><a-v>प्रविश्य चात्मनो वेश्म राज्ञोद्दिष्टेऽभिषेचने।</a-v><a-v>तस्मिन्क्षणे विनिर्गत्य मातुरन्तःपुरं ययौ॥ २९</a-v></p>
<p id="2.4.30"><a-v>तत्र तां प्रवणामेव मातरं क्षौमवासिनीम्।</a-v><a-v>वाग्यतां देवतागारे ददर्श याचतीं श्रियम्॥ ३०</a-v></p>
<p id="2.4.31"><a-v>प्रागेव चागता तत्र सुमित्रा लक्ष्मणस्तथा।</a-v><a-v>सीता चानायिता श्रुत्वा प्रियं रामाभिषेचनम्॥ ३१</a-v></p>
<p id="2.4.32"><a-v>तस्मिन्काले हि कौसल्या तस्थावामीलितेक्षणा।</a-v><a-v>सुमित्रयान्वास्यमाना सीतया लक्ष्मणेन च॥ ३२</a-v></p>
<p id="2.4.33"><a-v>श्रुत्वा पुष्येण पुत्रस्य यौवराज्याभिषेचनम्।</a-v><a-v>प्राणायामेन पुरुषं ध्यायमाना जनार्दनम्॥ ३३</a-v></p>
<p id="2.4.34"><a-v>तथा सनियमामेव सोऽभिगम्याभिवाद्य च।</a-v><a-v>उवाच वचनं रामो हर्षयंस्तामिदं तदा॥ ३४</a-v></p>
<p id="2.4.35"><a-v>अम्ब पित्रा नियुक्तोऽस्मि प्रजापालनकर्मणि।</a-v><a-v>भविता श्वोऽभिषेको मे यथा मे शासनं पितुः॥ ३५</a-v></p>
<p id="2.4.36"><a-v>सीतयाप्युपवस्तव्या रजनीयं मया सह।</a-v><a-v>एवमृत्विगुपाध्यायैः सह मामुक्तवान्पिता॥ ३६</a-v></p>
<p id="2.4.37"><a-v>यानि यान्यत्र योग्यानि श्वोभाविन्यभिषेचने।</a-v><a-v>तानि मे मङ्गलान्यद्य वैदेह्याश्चैव कारय॥ ३७</a-v></p>
<p id="2.4.38"><a-v>एतच्छ्रुत्वा तु कौसल्या चिरकालाभिकाङ्क्षितम्।</a-v><a-v>हर्षबाष्पकलं वाक्यमिदं राममभाषत॥ ३८</a-v></p>
<p id="2.4.39"><a-v>वत्स राम चिरं जीव हतास्ते परिपन्थिनः।</a-v><a-v>ज्ञातीन्मे त्वं श्रिया युक्तः सुमित्रायाश्च नन्दय॥ ३९</a-v></p>
<p id="2.4.40"><a-v>कल्याणे बत नक्षत्रे मयि जातोऽसि पुत्रक।</a-v><a-v>येन त्वया दशरथो गुणैराराधितः पिता॥ ४०</a-v></p>
<p id="2.4.41"><a-v>अमोघं बत मे क्षान्तं पुरुषे पुष्करेक्षणे।</a-v><a-v>येयमिक्ष्वाकुराज्यश्रीः पुत्र त्वां संश्रयिष्यति॥ ४१</a-v></p>
<p id="2.4.42"><a-v>इत्येवमुक्तो मात्रेदं रामो भारतमब्रवीत्।</a-v><a-v>प्राञ्जलिं प्रह्वमासीनमभिवीक्ष्य स्मयन्निव॥ ४२</a-v></p>
<p id="2.4.43"><a-v>लक्ष्मणेमां मया सार्धं प्रशाधि त्वं वसुंधराम्।</a-v><a-v>द्वितीयं मेऽन्तरात्मानं त्वामियं श्रीरुपस्थिता॥ ४३</a-v></p>
<p id="2.4.44"><a-v>सौमित्रे भुङ्क्ष्व भोगांस्त्वमिष्टान्राज्यफलानि च।</a-v><a-v>जीवितं च हि राज्यं च त्वदर्थमभिकामये॥ ४४</a-v></p>
<p id="2.4.45"><a-v>इत्युक्त्वा लक्ष्मणं रामो मातरावभिवाद्य च।</a-v><a-v>अभ्यनुज्ञाप्य सीतां च जगाम स्वं निवेशनम्॥ ४५</a-v></p>
<p><a-v>इति श्रीरामायणे अयोध्याकाण्डे चतुर्थः सर्गः ॥ ४</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
