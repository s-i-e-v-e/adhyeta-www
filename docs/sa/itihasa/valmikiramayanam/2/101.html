<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १०१ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/101.sxml"><a-title>वाल्मीकिरामायणम् अयोध्याकाण्डम् १०१ सर्गः</a-title><a-meta>
<p>Unique Words: 296</p>
</a-meta><hr><a-sec><p id="2.101.1"><a-v>जाबालेस्तु वचः श्रुत्वा रामः सत्यात्मनां वरः।</a-v><a-v>उवाच परया युक्त्या स्वबुद्ध्या चाविपन्नया॥ १</a-v></p>
<p id="2.101.2"><a-v>भवान्मे प्रियकामार्थं वचनं यदिहोक्तवान्।</a-v><a-v>अकार्यं कार्यसंकाशमपथ्यं पथ्यसंमितम्॥ २</a-v></p>
<p id="2.101.3"><a-v>निर्मर्यादस्तु पुरुषः पापाचारसमन्वितः।</a-v><a-v>मानं न लभते सत्सु भिन्नचारित्रदर्शनः॥ ३</a-v></p>
<p id="2.101.4"><a-v>कुलीनमकुलीनं वा वीरं पुरुषमानिनम्।</a-v><a-v>चारित्रमेव व्याख्याति शुचिं वा यदि वाशुचिम्॥ ४</a-v></p>
<p id="2.101.5"><a-v>अनार्यस्त्वार्यसंकाशः शौचाद्धीनस्तथा शुचिः।</a-v><a-v>लक्षण्यवदलक्षण्यो दुःशीलः शीलवानिव॥ ५</a-v></p>
<p id="2.101.6"><a-v>अधर्मं धर्मवेषेण यदीमं लोकसंकरम्।</a-v><a-v>अभिपत्स्ये शुभं हित्वा क्रियाविधिविवर्जितम्॥ ६</a-v></p>
<p id="2.101.7"><a-v>कश्चेतयानः पुरुषः कार्याकार्यविचक्षणः।</a-v><a-v>बहु मंस्यति मां लोके दुर्वृत्तं लोकदूषणम्॥ ७</a-v></p>
<p id="2.101.8"><a-v>कस्य यास्याम्यहं वृत्तं केन वा स्वर्गमाप्नुयाम्।</a-v><a-v>अनया वर्तमानोऽहं वृत्त्या हीनप्रतिज्ञया॥ ८</a-v></p>
<p id="2.101.9"><a-v>कामवृत्तस्त्वयं लोकः कृत्स्नः समुपवर्तते।</a-v><a-v>यद्वृत्ताः सन्ति राजानस्तद्वृत्ताः सन्ति हि प्रजाः॥ ९</a-v></p>
<p id="2.101.10"><a-v>सत्यमेवानृशंस्यं च राजवृत्तं सनातनम्।</a-v><a-v>तस्मात्सत्यात्मकं राज्यं सत्ये लोकः प्रतिष्ठितः॥ १०</a-v></p>
<p id="2.101.11"><a-v>ऋषयश्चैव देवाश्च सत्यमेव हि मेनिरे।</a-v><a-v>सत्यवादी हि लोकेऽस्मिन्परमं गच्छति क्षयम्॥ ११</a-v></p>
<p id="2.101.12"><a-v>उद्विजन्ते यथा सर्पान्नरादनृतवादिनः।</a-v><a-v>धर्मः सत्यं परो लोके मूलं स्वर्गस्य चोच्यते॥ १२</a-v></p>
<p id="2.101.13"><a-v>सत्यमेवेश्वरो लोके सत्यं पद्मा समाश्रिता।</a-v><a-v>सत्यमूलानि सर्वाणि सत्यान्नास्ति परं पदम्॥ १३</a-v></p>
<p id="2.101.14"><a-v>दत्तमिष्टं हुतं चैव तप्तानि च तपांसि च।</a-v><a-v>वेदाः सत्यप्रतिष्ठानास्तस्मात्सत्यपरो भवेत्॥ १४</a-v></p>
<p id="2.101.15"><a-v>एकः पालयते लोकमेकः पालयते कुलम्।</a-v><a-v>मज्जत्येको हि निरय एकः स्वर्गे महीयते॥ १५</a-v></p>
<p id="2.101.16"><a-v>सोऽहं पितुर्निदेशं तु किमर्थं नानुपालये।</a-v><a-v>सत्यप्रतिश्रवः सत्यं सत्येन समयीकृतः॥ १६</a-v></p>
<p id="2.101.17"><a-v>नैव लोभान्न मोहाद्वा न चाज्ञानात्तमोन्वितः।</a-v><a-v>सेतुं सत्यस्य भेत्स्यामि गुरोः सत्यप्रतिश्रवः॥ १७</a-v></p>
<p id="2.101.18"><a-v>असत्यसंधस्य सतश्चलस्यास्थिरचेतसः।</a-v><a-v>नैव देवा न पितरः प्रतीच्छन्तीति नः श्रुतम्॥ १८</a-v></p>
<p id="2.101.19"><a-v>प्रत्यगात्ममिमं धर्मं सत्यं पश्याम्यहं स्वयम्।</a-v><a-v>भारः सत्पुरुषाचीर्णस्तदर्थमभिनन्द्यते॥ १९</a-v></p>
<p id="2.101.20"><a-v>क्षात्रं धर्ममहं त्यक्ष्ये ह्यधर्मं धर्मसंहितम्।</a-v><a-v>क्षुद्रौर्नृशंसैर्लुब्धैश्च सेवितं पापकर्मभिः॥ २०</a-v></p>
<p id="2.101.21"><a-v>कायेन कुरुते पापं मनसा संप्रधार्य च।</a-v><a-v>अनृतं जिह्वया चाह त्रिविधं कर्म पातकम्॥ २१</a-v></p>
<p id="2.101.22"><a-v>भूमिः कीर्तिर्यशो लक्ष्मीः पुरुषं प्रार्थयन्ति हि।</a-v><a-v>स्वर्गस्थं चानुबध्नन्ति सत्यमेव भजेत तत्॥ २२</a-v></p>
<p id="2.101.23"><a-v>श्रेष्ठं ह्यनार्यमेव स्याद्यद्भवानवधार्य माम्।</a-v><a-v>आह युक्तिकरैर्वाक्यैरिदं भद्रं कुरुष्व ह॥ २३</a-v></p>
<p id="2.101.24"><a-v>कथं ह्यहं प्रतिज्ञाय वनवासमिमं गुरोः।</a-v><a-v>भरतस्य करिष्यामि वचो हित्वा गुरोर्वचः॥ २४</a-v></p>
<p id="2.101.25"><a-v>स्थिरा मया प्रतिज्ञाता प्रतिज्ञा गुरुसंनिधौ।</a-v><a-v>प्रहृष्टमानसा देवी कैकेयी चाभवत्तदा॥ २५</a-v></p>
<p id="2.101.26"><a-v>वनवासं वसन्नेवं शुचिर्नियतभोजनः।</a-v><a-v>मूलैः पुष्पैः फलैः पुण्यैः पितॄन्देवांश्च तर्पयन्॥ २६</a-v></p>
<p id="2.101.27"><a-v>संतुष्टपञ्चवर्गोऽहं लोकयात्रां प्रवर्तये।</a-v><a-v>अकुहः श्रद्दधानः सन्कार्याकार्यविचक्षणः॥ २७</a-v></p>
<p id="2.101.28"><a-v>कर्मभूमिमिमां प्राप्य कर्तव्यं कर्म यच्छुभम्।</a-v><a-v>अग्निर्वायुश्च सोमश्च कर्मणां फलभागिनः॥ २८</a-v></p>
<p id="2.101.29"><a-v>शतं क्रतूनामाहृत्य देवराट्त्रिदिवं गतः।</a-v><a-v>तपांस्युग्राणि चास्थाय दिवं याता महर्षयः॥ २९</a-v></p>
<p id="2.101.30"><a-v>सत्यं च धर्मं च पराक्रमं च</a-v><a-v>भूतानुकम्पां प्रियवादितां च।</a-v><a-v>द्विजातिदेवातिथिपूजनं च</a-v><a-v>पन्थानमाहुस्त्रिदिवस्य सन्तः॥ ३०</a-v></p>
<p id="2.101.31"><a-v>धर्मे रताः सत्पुरुषैः समेता</a-v><a-v>स्तेजस्विनो दानगुणप्रधानाः।</a-v><a-v>अहिंसका वीतमलाश्च लोके</a-v><a-v>भवन्ति पूज्या मुनयः प्रधानाः॥ ३१</a-v></p>
<p><a-v>इति श्रीरामायणे अयोध्याकाण्डे एकोत्तरशततमः सर्गः ॥ १०१</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
