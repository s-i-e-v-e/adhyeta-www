<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/016.sxml"><a-title>वाल्मीकिरामायणम् अयोध्याकाण्डम् १६ सर्गः</a-title><a-meta>
<p>Unique Words: 517</p>
</a-meta><hr><a-sec><p id="2.16.1"><a-v>स ददर्शासने रामो निषण्णं पितरं शुभे।</a-v><a-v>कैकेयीसहितं दीनं मुखेन परिशुष्यता॥ १</a-v></p>
<p id="2.16.2"><a-v>स पितुश्चरणौ पूर्वमभिवाद्य विनीतवत्।</a-v><a-v>ततो ववन्दे चरणौ कैकेय्याः सुसमाहितः॥ २</a-v></p>
<p id="2.16.3"><a-v>रामेत्युक्त्वा च वचनं वाष्पपर्याकुलेक्षणः।</a-v><a-v>शशाक नृपतिर्दीनो नेक्षितुं नाभिभाषितुम्॥ ३</a-v></p>
<p id="2.16.4"><a-v>तदपूर्वं नरपतेर्दृष्ट्वा रूपं भयावहम्।</a-v><a-v>रामोऽपि भयमापन्नः पदा स्पृष्ट्वेव पन्नगम्॥ ४</a-v></p>
<p id="2.16.5"><a-v>इन्द्रियैरप्रहृष्टैस्तं शोकसंतापकर्शितम्।</a-v><a-v>निःश्वसन्तं महाराजं व्यथिताकुलचेतसम्॥ ५</a-v></p>
<p id="2.16.6"><a-v>ऊर्मि मालिनमक्षोभ्यं क्षुभ्यन्तमिव सागरम्।</a-v><a-v>उपप्लुतमिवादित्यमुक्तानृतमृषिं यथा॥ ६</a-v></p>
<p id="2.16.7"><a-v>अचिन्त्यकल्पं हि पितुस्तं शोकमुपधारयन्।</a-v><a-v>बभूव संरब्धतरः समुद्र इव पर्वणि॥ ७</a-v></p>
<p id="2.16.8"><a-v>चिन्तयामास च तदा रामः पितृहिते रतः।</a-v><a-v>किंस्विदद्यैव नृपतिर्न मां प्रत्यभिनन्दति॥ ८</a-v></p>
<p id="2.16.9"><a-v>अन्यदा मां पिता दृष्ट्वा कुपितोऽपि प्रसीदति।</a-v><a-v>तस्य मामद्य संप्रेक्ष्य किमायासः प्रवर्तते॥ ९</a-v></p>
<p id="2.16.10"><a-v>स दीन इव शोकार्तो विषण्णवदनद्युतिः।</a-v><a-v>कैकेयीमभिवाद्यैव रामो वचनमब्रवीत्॥ १०</a-v></p>
<p id="2.16.11"><a-v>कच्चिन्मया नापराद्धमज्ञानाद्येन मे पिता।</a-v><a-v>कुपितस्तन्ममाचक्ष्व त्वं चैवैनं प्रसादय॥ ११</a-v></p>
<p id="2.16.12"><a-v>विवर्णवदनो दीनो न हि मामभिभाषते।</a-v><a-v>शारीरो मानसो वापि कच्चिदेनं न बाधते।</a-v><a-v>संतापो वाभितापो वा दुर्लभं हि सदा सुखम्॥ १२</a-v></p>
<p id="2.16.13"><a-v>कच्चिन्न किंचिद्भरते कुमारे प्रियदर्शने।</a-v><a-v>शत्रुघ्ने वा महासत्त्वे मातॄणां वा ममाशुभम्॥ १३</a-v></p>
<p id="2.16.14"><a-v>अतोषयन्महाराजमकुर्वन्वा पितुर्वचः।</a-v><a-v>मुहूर्तमपि नेच्छेयं जीवितुं कुपिते नृपे॥ १४</a-v></p>
<p id="2.16.15"><a-v>यतोमूलं नरः पश्येत्प्रादुर्भावमिहात्मनः।</a-v><a-v>कथं तस्मिन्न वर्तेत प्रत्यक्षे सति दैवते॥ १५</a-v></p>
<p id="2.16.16"><a-v>कच्चित्ते परुषं किंचिदभिमानात्पिता मम।</a-v><a-v>उक्तो भवत्या कोपेन यत्रास्य लुलितं मनः॥ १६</a-v></p>
<p id="2.16.17"><a-v>एतदाचक्ष्व मे देवि तत्त्वेन परिपृच्छतः।</a-v><a-v>किंनिमित्तमपूर्वोऽयं विकारो मनुजाधिपे॥ १७</a-v></p>
<p id="2.16.18"><a-v>अहं हि वचनाद्राज्ञः पतेयमपि पावके।</a-v><a-v>भक्षयेयं विषं तीक्ष्णं मज्जेयमपि चार्णवे।</a-v><a-v>नियुक्तो गुरुणा पित्रा नृपेण च हितेन च॥ १८</a-v></p>
<p id="2.16.19"><a-v>तद्ब्रूहि वचनं देवि राज्ञो यदभिकाङ्क्षितम्।</a-v><a-v>करिष्ये प्रतिजाने च रामो द्विर्नाभिभाषते॥ १९</a-v></p>
<p id="2.16.20"><a-v>तमार्जवसमायुक्तमनार्या सत्यवादिनम्।</a-v><a-v>उवाच रामं कैकेयी वचनं भृशदारुणम्॥ २०</a-v></p>
<p id="2.16.21"><a-v>पुरा देवासुरे युद्धे पित्रा ते मम राघव।</a-v><a-v>रक्षितेन वरौ दत्तौ सशल्येन महारणे॥ २१</a-v></p>
<p id="2.16.22"><a-v>तत्र मे याचितो राजा भरतस्याभिषेचनम्।</a-v><a-v>गमनं दण्डकारण्ये तव चाद्यैव राघव॥ २२</a-v></p>
<p id="2.16.23"><a-v>यदि सत्यप्रतिज्ञं त्वं पितरं कर्तुमिच्छसि।</a-v><a-v>आत्मानं च नररेष्ठ मम वाक्यमिदं शृणु॥ २३</a-v></p>
<p id="2.16.24"><a-v>स निदेशे पितुस्तिष्ठ यथा तेन प्रतिश्रुतम्।</a-v><a-v>त्वयारण्यं प्रवेष्टव्यं नव वर्षाणि पञ्च च॥ २४</a-v></p>
<p id="2.16.25"><a-v>सप्त सप्त च वर्षाणि दण्डकारण्यमाश्रितः।</a-v><a-v>अभिषेकमिमं त्यक्त्वा जटाचीरधरो वस॥ २५</a-v></p>
<p id="2.16.26"><a-v>भरतः कोसलपुरे प्रशास्तु वसुधामिमाम्।</a-v><a-v>नानारत्नसमाकीर्णां सवाजिरथकुञ्जराम्॥ २६</a-v></p>
<p id="2.16.27"><a-v>तदप्रियममित्रघ्नो वचनं मरणोपमम्।</a-v><a-v>श्रुत्वा न विव्यथे रामः कैकेयीं चेदमब्रवीत्॥ २७</a-v></p>
<p id="2.16.28"><a-v>एवमस्तु गमिष्यामि वनं वस्तुमहं त्वतः।</a-v><a-v>जटाचीरधरो राज्ञः प्रतिज्ञामनुपालयन्॥ २८</a-v></p>
<p id="2.16.29"><a-v>इदं तु ज्ञातुमिच्छामि किमर्थं मां महीपतिः।</a-v><a-v>नाभिनन्दति दुर्धर्षो यथापुरमरिंदमः॥ २९</a-v></p>
<p id="2.16.30"><a-v>मन्युर्न च त्वया कार्यो देवि ब्रूहि तवाग्रतः।</a-v><a-v>यास्यामि भव सुप्रीता वनं चीरजटाधरः॥ ३०</a-v></p>
<p id="2.16.31"><a-v>हितेन गुरुणा पित्रा कृतज्ञेन नृपेण च।</a-v><a-v>नियुज्यमानो विश्रब्धं किं न कुर्यादहं प्रियम्॥ ३१</a-v></p>
<p id="2.16.32"><a-v>अलीकं मानसं त्वेकं हृदयं दहतीव मे।</a-v><a-v>स्वयं यन्नाह मां राजा भरतस्याभिषेचनम्॥ ३२</a-v></p>
<p id="2.16.33"><a-v>अहं हि सीतां राज्यं च प्राणानिष्टान्धनानि च।</a-v><a-v>हृष्टो भ्रात्रे स्वयं दद्यां भरतायाप्रचोदितः॥ ३३</a-v></p>
<p id="2.16.34"><a-v>किं पुनर्मनुजेन्द्रेण स्वयं पित्रा प्रचोदितः।</a-v><a-v>तव च प्रियकामार्थं प्रतिज्ञामनुपालयन्॥ ३४</a-v></p>
<p id="2.16.35"><a-v>तदाश्वासय हीमं त्वं किं न्विदं यन्महीपतिः।</a-v><a-v>वसुधासक्तनयनो मन्दमश्रूणि मुञ्चति॥ ३५</a-v></p>
<p id="2.16.36"><a-v>गच्छन्तु चैवानयितुं दूताः शीघ्रजवैर्हयैः।</a-v><a-v>भरतं मातुलकुलादद्यैव नृपशासनात्॥ ३६</a-v></p>
<p id="2.16.37"><a-v>दण्डकारण्यमेषोऽहमितो गच्छामि सत्वरः।</a-v><a-v>अविचार्य पितुर्वाक्यं समावस्तुं चतुर्दश॥ ३७</a-v></p>
<p id="2.16.38"><a-v>सा हृष्टा तस्य तद्वाक्यं श्रुत्वा रामस्य कैकयी।</a-v><a-v>प्रस्थानं श्रद्दधाना हि त्वरयामास राघवम्॥ ३८</a-v></p>
<p id="2.16.39"><a-v>एवं भवतु यास्यन्ति दूताः शीघ्रजवैर्हयैः।</a-v><a-v>भरतं मातुलकुलादुपावर्तयितुं नराः॥ ३९</a-v></p>
<p id="2.16.40"><a-v>तव त्वहं क्षमं मन्ये नोत्सुकस्य विलम्बनम्।</a-v><a-v>राम तस्मादितः शीघ्रं वनं त्वं गन्तुमर्हसि॥ ४०</a-v></p>
<p id="2.16.41"><a-v>व्रीडान्वितः स्वयं यच्च नृपस्त्वां नाभिभाषते।</a-v><a-v>नैतत्किंचिन्नरश्रेष्ठ मन्युरेषोऽपनीयताम्॥ ४१</a-v></p>
<p id="2.16.42"><a-v>यावत्त्वं न वनं यातः पुरादस्मादभित्वरन्।</a-v><a-v>पिता तावन्न ते राम स्नास्यते भोक्ष्यतेऽपि वा॥ ४२</a-v></p>
<p id="2.16.43"><a-v>धिक्कष्टमिति निःश्वस्य राजा शोकपरिप्लुतः।</a-v><a-v>मूर्छितो न्यपतत्तस्मिन्पर्यङ्के हेमभूषिते॥ ४३</a-v></p>
<p id="2.16.44"><a-v>रामोऽप्युत्थाप्य राजानं कैकेय्याभिप्रचोदितः।</a-v><a-v>कशयेवाहतो वाजी वनं गन्तुं कृतत्वरः॥ ४४</a-v></p>
<p id="2.16.45"><a-v>तदप्रियमनार्याया वचनं दारुणोदरम्।</a-v><a-v>श्रुत्वा गतव्यथो रामः कैकेयीं वाक्यमब्रवीत्॥ ४५</a-v></p>
<p id="2.16.46"><a-v>नाहमर्थपरो देवि लोकमावस्तुमुत्सहे।</a-v><a-v>विद्धि मामृषिभिस्तुल्यं केवलं धर्ममास्थितम्॥ ४६</a-v></p>
<p id="2.16.47"><a-v>यदत्रभवतः किंचिच्छक्यं कर्तुं प्रियं मया।</a-v><a-v>प्राणानपि परित्यज्य सर्वथा कृतमेव तत्॥ ४७</a-v></p>
<p id="2.16.48"><a-v>न ह्यतो धर्मचरणं किंचिदस्ति महत्तरम्।</a-v><a-v>यथा पितरि शुश्रूषा तस्य वा वचनक्रिया॥ ४८</a-v></p>
<p id="2.16.49"><a-v>अनुक्तोऽप्यत्रभवता भवत्या वचनादहम्।</a-v><a-v>वने वत्स्यामि विजने वर्षाणीह चतुर्दश॥ ४९</a-v></p>
<p id="2.16.50"><a-v>न नूनं मयि कैकेयि किंचिदाशंससे गुणम्।</a-v><a-v>यद्राजानमवोचस्त्वं ममेश्वरतरा सती॥ ५०</a-v></p>
<p id="2.16.51"><a-v>यावन्मातरमापृच्छे सीतां चानुनयाम्यहम्।</a-v><a-v>ततोऽद्यैव गमिष्यामि दण्डकानां महद्वनम्॥ ५१</a-v></p>
<p id="2.16.52"><a-v>भरतः पालयेद्राज्यं शुश्रूषेच्च पितुर्यथा।</a-v><a-v>तथा भवत्या कर्तव्यं स हि धर्मः सनातनः॥ ५२</a-v></p>
<p id="2.16.53"><a-v>स रामस्य वचः श्रुत्वा भृशं दुःखहतः पिता।</a-v><a-v>शोकादशक्नुवन्बाष्पं प्ररुरोद महास्वनम्॥ ५३</a-v></p>
<p id="2.16.54"><a-v>वन्दित्वा चरणौ रामो विसंज्ञस्य पितुस्तदा।</a-v><a-v>कैकेय्याश्चाप्यनार्याया निष्पपात महाद्युतिः॥ ५४</a-v></p>
<p id="2.16.55"><a-v>स रामः पितरं कृत्वा कैकेयीं च प्रदक्षिणम्।</a-v><a-v>निष्क्रम्यान्तःपुरात्तस्मात्स्वं ददर्श सुहृज्जनम्॥ ५५</a-v></p>
<p id="2.16.56"><a-v>तं बाष्पपरिपूर्णाक्षः पृष्ठतोऽनुजगाम ह।</a-v><a-v>लक्ष्मणः परमक्रुद्धः सुमित्रानन्दवर्धनः॥ ५६</a-v></p>
<p id="2.16.57"><a-v>आभिषेचनिकं भाण्डं कृत्वा रामः प्रदक्षिणम्।</a-v><a-v>शनैर्जगाम सापेक्षो दृष्टिं तत्राविचालयन्॥ ५७</a-v></p>
<p id="2.16.58"><a-v>न चास्य महतीं लक्ष्मीं राज्यनाशोऽपकर्षति।</a-v><a-v>लोककान्तस्य कान्तत्वं शीतरश्मेरिव क्षपा॥ ५८</a-v></p>
<p id="2.16.59"><a-v>न वनं गन्तुकामस्य त्यजतश्च वसुंधराम्।</a-v><a-v>सर्वलोकातिगस्येव लक्ष्यते चित्तविक्रिया॥ ५९</a-v></p>
<p id="2.16.60"><a-v>धारयन्मनसा दुःखमिन्द्रियाणि निगृह्य च।</a-v><a-v>प्रविवेशात्मवान्वेश्म मातुरप्रियशंसिवान्॥ ६०</a-v></p>
<p id="2.16.61"><a-v>प्रविश्य वेश्मातिभृशं मुदान्वितं</a-v><a-v>समीक्ष्य तां चार्थविपत्तिमागताम्।</a-v><a-v>न चैव रामोऽत्र जगाम विक्रियां</a-v><a-v>सुहृज्जनस्यात्मविपत्तिशङ्कया॥ ६१</a-v></p>
<p><a-v>इति श्रीरामायणे अयोध्याकाण्डे षोडशः सर्गः ॥ १६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
