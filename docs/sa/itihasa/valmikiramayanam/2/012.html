<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् १२ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/012.sxml"><a-title>वाल्मीकिरामायणम् अयोध्याकाण्डम् १२ सर्गः</a-title><a-meta>
<p>Unique Words: 231</p>
</a-meta><hr><a-sec><p id="2.12.1"><a-v>पुत्रशोकार्दितं पापा विसंज्ञं पतितं भुवि।</a-v><a-v>विवेष्टमानमुदीक्ष्य सैक्ष्वाकमिदमब्रवीत्॥ १</a-v></p>
<p id="2.12.2"><a-v>पापं कृत्वेव किमिदं मम संश्रुत्य संश्रवम्।</a-v><a-v>शेषे क्षितितले सन्नः स्थित्यां स्थातुं त्वमर्हसि॥ २</a-v></p>
<p id="2.12.3"><a-v>आहुः सत्यं हि परमं धर्मं धर्मविदो जनाः।</a-v><a-v>सत्यमाश्रित्य हि मया त्वं च धर्मं प्रचोदितः॥ ३</a-v></p>
<p id="2.12.4"><a-v>संश्रुत्य शैब्यः श्येनाय स्वां तनुं जगतीपतिः।</a-v><a-v>प्रदाय पक्षिणो राजञ्जगाम गतिमुत्तमाम्॥ ४</a-v></p>
<p id="2.12.5"><a-v>तथ ह्यलर्कस्तेजस्वी ब्राह्मणे वेदपारगे।</a-v><a-v>याचमाने स्वके नेत्रे उद्धृत्याविमना ददौ॥ ५</a-v></p>
<p id="2.12.6"><a-v>सरितां तु पतिः स्वल्पां मर्यादां सत्यमन्वितः।</a-v><a-v>सत्यानुरोधात्समये वेलां खां नातिवर्तते॥ ६</a-v></p>
<p id="2.12.7"><a-v>समयं च ममार्येमं यदि त्वं न करिष्यसि।</a-v><a-v>अग्रतस्ते परित्यक्ता परित्यक्ष्यामि जीवितम्॥ ७</a-v></p>
<p id="2.12.8"><a-v>एवं प्रचोदितो राजा कैकेय्या निर्विशङ्कया।</a-v><a-v>नाशकत्पाशमुन्मोक्तुं बलिरिन्द्रकृतं यथा॥ ८</a-v></p>
<p id="2.12.9"><a-v>उद्भ्रान्तहृदयश्चापि विवर्णवनदोऽभवत्।</a-v><a-v>स धुर्यो वै परिस्पन्दन्युगचक्रान्तरं यथा॥ ९</a-v></p>
<p id="2.12.10"><a-v>विह्वलाभ्यां च नेत्राभ्यामपश्यन्निव भूमिपः।</a-v><a-v>कृच्छ्राद्धैर्येण संस्तभ्य कैकेयीमिदमब्रवीत्॥ १०</a-v></p>
<p id="2.12.11"><a-v>यस्ते मन्त्रकृतः पाणिरग्नौ पापे मया धृतः।</a-v><a-v>तं त्यजामि स्वजं चैव तव पुत्रं सह त्वया॥ ११</a-v></p>
<p id="2.12.12"><a-v>ततः पापसमाचारा कैकेयी पार्थिवं पुनः।</a-v><a-v>उवाच परुषं वाक्यं वाक्यज्ञा रोषमूर्छिता॥ १२</a-v></p>
<p id="2.12.13"><a-v>किमिदं भाषसे राजन्वाक्यं गररुजोपमम्।</a-v><a-v>आनाययितुमक्लिष्टं पुत्रं राममिहार्हसि॥ १३</a-v></p>
<p id="2.12.14"><a-v>स्थाप्य राज्ये मम सुतं कृत्वा रामं वनेचरम्।</a-v><a-v>निःसपत्नां च मां कृत्वा कृतकृत्यो भविष्यसि॥ १४</a-v></p>
<p id="2.12.15"><a-v>स नुन्न इव तीक्षेण प्रतोदेन हयोत्तमः।</a-v><a-v>राजा प्रदोचितोऽभीक्ष्णं कैकेयीमिदमब्रवीत्॥ १५</a-v></p>
<p id="2.12.16"><a-v>धर्मबन्धेन बद्धोऽस्मि नष्टा च मम चेतना।</a-v><a-v>ज्येष्ठं पुत्रं प्रियं रामं द्रष्टुमिच्छामि धार्मिकम्॥ १६</a-v></p>
<p id="2.12.17"><a-v>इति राज्ञो वचः श्रुत्वा कैकेयी तदनन्तरम्।</a-v><a-v>स्वयमेवाब्रवीत्सूतं गच्छ त्वं राममानय॥ १७</a-v></p>
<p id="2.12.18"><a-v>ततः स राजा तं सूतं सन्नहर्षः सुतं प्रति।</a-v><a-v>शोकारक्तेक्षणः श्रीमानुद्वीक्ष्योवाच धार्मिकः॥ १८</a-v></p>
<p id="2.12.19"><a-v>सुमन्त्रः करुणं श्रुत्वा दृष्ट्वा दीनं च पार्थिवम्।</a-v><a-v>प्रगृहीताञ्जलिः किंचित्तस्माद्देशादपाक्रमन्॥ १९</a-v></p>
<p id="2.12.20"><a-v>यदा वक्तुं स्वयं दैन्यान्न शशाक महीपतिः।</a-v><a-v>तदा सुमन्त्रं मन्त्रज्ञा कैकेयी प्रत्युवाच ह॥ २०</a-v></p>
<p id="2.12.21"><a-v>सुमन्त्र रामं द्रक्ष्यामि शीघ्रमानय सुन्दरम्।</a-v><a-v>स मन्यमानः कल्याणं हृदयेन ननन्द च॥ २१</a-v></p>
<p id="2.12.22"><a-v>सुमन्त्रश्चिन्तयामास त्वरितं चोदितस्तया।</a-v><a-v>व्यक्तं रामोऽभिषेकार्थमिहायास्यति धर्मवित्॥ २२</a-v></p>
<p id="2.12.23"><a-v>इति सूतो मतिं कृत्वा हर्षेण महता पुनः।</a-v><a-v>निर्जगाम महातेजा राघवस्य दिदृक्षया॥ २३</a-v></p>
<p id="2.12.24"><a-v>ततः पुरस्तात्सहसा विनिर्गतो</a-v><a-v>महीपतीन्द्वारगतान्विलोकयन्।</a-v><a-v>ददर्श पौरान्विविधान्महाधना</a-v><a-v>नुपस्थितान्द्वारमुपेत्य विष्ठितान्॥ २४</a-v></p>
<p><a-v>इति श्रीरामायणे अयोध्याकाण्डे द्वादशः सर्गः ॥ १२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
