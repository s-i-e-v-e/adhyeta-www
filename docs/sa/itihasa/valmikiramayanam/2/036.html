<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ३६ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/036.sxml"><a-title>वाल्मीकिरामायणम् अयोध्याकाण्डम् ३६ सर्गः</a-title><a-meta>
<p>Unique Words: 167</p>
</a-meta><hr><a-sec><p id="2.36.1"><a-v>तस्मिंस्तु पुरुषव्याघ्रे निष्क्रामति कृताञ्जलौ।</a-v><a-v>आर्तशब्दो हि संजज्ञे स्त्रीणामन्तःपुरे महान्॥ १</a-v></p>
<p id="2.36.2"><a-v>अनाथस्य जनस्यास्य दुर्बलस्य तपस्विनः।</a-v><a-v>यो गतिं शरणं चासीत्स नाथः क्व नु गच्छति॥ २</a-v></p>
<p id="2.36.3"><a-v>न क्रुध्यत्यभिशस्तोऽपि क्रोधनीयानि वर्जयन्।</a-v><a-v>क्रुद्धान्प्रसादयन्सर्वान्समदुःखः क्व गच्छति॥ ३</a-v></p>
<p id="2.36.4"><a-v>कौसल्यायां महातेजा यथा मातरि वर्तते।</a-v><a-v>तथा यो वर्ततेऽस्मासु महात्मा क्व नु गच्छति॥ ४</a-v></p>
<p id="2.36.5"><a-v>कैकेय्या क्लिश्यमानेन राज्ञा संचोदितो वनम्।</a-v><a-v>परित्राता जनस्यास्य जगतः क्व नु गच्छति॥ ५</a-v></p>
<p id="2.36.6"><a-v>अहो निश्चेतनो राजा जीवलोकस्य संप्रियम्।</a-v><a-v>धर्म्यं सत्यव्रतं रामं वनवासो प्रवत्स्यति॥ ६</a-v></p>
<p id="2.36.7"><a-v>इति सर्वा महिष्यस्ता विवत्सा इव धेनवः।</a-v><a-v>रुरुदुश्चैव दुःखार्ताः सस्वरं च विचुक्रुशुः॥ ७</a-v></p>
<p id="2.36.8"><a-v>स तमन्तःपुरे घोरमार्तशब्दं महीपतिः।</a-v><a-v>पुत्रशोकाभिसंतप्तः श्रुत्वा चासीत्सुदुःखितः॥ ८</a-v></p>
<p id="2.36.9"><a-v>नाग्निहोत्राण्यहूयन्त सूर्यश्चान्तरधीयत।</a-v><a-v>व्यसृजन्कवलान्नागा गावो वत्सान्न पाययन्॥ ९</a-v></p>
<p id="2.36.10"><a-v>त्रिशङ्कुर्लोहिताङ्गश्च बृहस्पतिबुधावपि।</a-v><a-v>दारुणाः सोममभ्येत्य ग्रहाः सर्वे व्यवस्थिताः॥ १०</a-v></p>
<p id="2.36.11"><a-v>नक्षत्राणि गतार्चींषि ग्रहाश्च गततेजसः।</a-v><a-v>विशाखाश्च सधूमाश्च नभसि प्रचकाशिरे॥ ११</a-v></p>
<p id="2.36.12"><a-v>अकस्मान्नागरः सर्वो जनो दैन्यमुपागमत्।</a-v><a-v>आहारे वा विहारे वा न कश्चिदकरोन्मनः॥ १२</a-v></p>
<p id="2.36.13"><a-v>बाष्पपर्याकुलमुखो राजमार्गगतो जनः।</a-v><a-v>न हृष्टो लक्ष्यते कश्चित्सर्वः शोकपरायणः॥ १३</a-v></p>
<p id="2.36.14"><a-v>न वाति पवनः शीतो न शशी सौम्यदर्शनः।</a-v><a-v>न सूर्यस्तपते लोकं सर्वं पर्याकुलं जगत्॥ १४</a-v></p>
<p id="2.36.15"><a-v>अनर्थिनः सुताः स्त्रीणां भर्तारो भ्रातरस्तथा।</a-v><a-v>सर्वे सर्वं परित्यज्य राममेवान्वचिन्तयन्॥ १५</a-v></p>
<p id="2.36.16"><a-v>ये तु रामस्य सुहृदः सर्वे ते मूढचेतसः।</a-v><a-v>शोकभारेण चाक्रान्ताः शयनं न जुहुस्तदा॥ १६</a-v></p>
<p id="2.36.17"><a-v>ततस्त्वयोध्या रहिता महात्मना</a-v><a-v>पुरंदरेणेव मही सपर्वता।</a-v><a-v>चचाल घोरं भयभारपीडिता</a-v><a-v>सनागयोधाश्वगणा ननाद च॥ १७</a-v></p>
<p><a-v>इति श्रीरामायणे अयोध्याकाण्डे षट्त्रिंशः सर्गः ॥ ३६</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
