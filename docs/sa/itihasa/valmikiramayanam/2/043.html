<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ४३ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/043.sxml"><a-title>वाल्मीकिरामायणम् अयोध्याकाण्डम् ४३ सर्गः</a-title><a-meta>
<p>Unique Words: 139</p>
</a-meta><hr><a-sec><p id="2.43.1"><a-v>रामोऽपि रात्रिशेषेण तेनैव महदन्तरम्।</a-v><a-v>जगाम पुरुषव्याघ्रः पितुराज्ञामनुस्मरन्॥ १</a-v></p>
<p id="2.43.2"><a-v>तथैव गच्छतस्तस्य व्यपायाद्रजनी शिवा।</a-v><a-v>उपास्य स शिवां संध्यां विषयान्तं व्यगाहत॥ २</a-v></p>
<p id="2.43.3"><a-v>ग्रामान्विकृष्टसीमांस्तान्पुष्पितानि वनानि च।</a-v><a-v>पश्यन्नतिययौ शीघ्रं शरैरिव हयोत्तमैः॥ ३</a-v></p>
<p id="2.43.4"><a-v>शृण्वन्वाचो मनुष्याणां ग्रामसंवासवासिनाम्।</a-v><a-v>राजानं धिग्दशरथं कामस्य वशमागतम्॥ ४</a-v></p>
<p id="2.43.5"><a-v>हा नृशंसाद्य कैकेयी पापा पापानुबन्धिनी।</a-v><a-v>तीक्ष्णा संभिन्नमर्यादा तीक्ष्णे कर्मणि वर्तते॥ ५</a-v></p>
<p id="2.43.6"><a-v>या पुत्रमीदृशं राज्ञः प्रवासयति धार्मिकम्।</a-v><a-v>वन वासे महाप्राज्ञं सानुक्रोशमतन्द्रितम्॥ ६</a-v></p>
<p id="2.43.7"><a-v>एता वाचो मनुष्याणां ग्रामसंवासवासिनाम्।</a-v><a-v>शृण्वन्नतिययौ वीरः कोसलान्कोसलेश्वरः॥ ७</a-v></p>
<p id="2.43.8"><a-v>ततो वेदश्रुतिं नाम शिववारिवहां नदीम्।</a-v><a-v>उत्तीर्याभिमुखः प्रायादगस्त्याध्युषितां दिशम्॥ ८</a-v></p>
<p id="2.43.9"><a-v>गत्वा तु सुचिरं कालं ततः शीतजलां नदीम्।</a-v><a-v>गोमतीं गोयुतानूपामतरत्सागरंगमाम्॥ ९</a-v></p>
<p id="2.43.10"><a-v>गोमतीं चाप्यतिक्रम्य राघवः शीघ्रगैर्हयैः।</a-v><a-v>मयूरहंसाभिरुतां ततार स्यन्दिकां नदीम्॥ १०</a-v></p>
<p id="2.43.11"><a-v>स महीं मनुना राज्ञा दत्तामिक्ष्वाकवे पुरा।</a-v><a-v>स्फीतां राष्ट्रावृतां रामो वैदेहीमन्वदर्शयत्॥ ११</a-v></p>
<p id="2.43.12"><a-v>सूत इत्येव चाभाष्य सारथिं तमभीक्ष्णशः।</a-v><a-v>हंसमत्तस्वरः श्रीमानुवाच पुरुषर्षभः॥ १२</a-v></p>
<p id="2.43.13"><a-v>कदाहं पुनरागम्य सरय्वाः पुष्पिते वने।</a-v><a-v>मृगयां पर्याटष्यामि मात्रा पित्रा च संगतः॥ १३</a-v></p>
<p id="2.43.14"><a-v>नात्यर्थमभिकाङ्क्षामि मृगयां सरयूवने।</a-v><a-v>रतिर्ह्येषातुला लोके राजर्षिगणसंमता॥ १४</a-v></p>
<p id="2.43.15"><a-v>स तमध्वानमैक्ष्वाकः सूतं मधुरया गिरा।</a-v><a-v>तं तमर्थमभिप्रेत्य ययौवाक्यमुदीरयन्॥ १५</a-v></p>
<p><a-v>इति श्रीरामायणे अयोध्याकाण्डे त्रिचत्वारिंशः सर्गः ॥ ४३</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
