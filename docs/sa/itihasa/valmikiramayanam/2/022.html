<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २२ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/022.sxml"><a-title>वाल्मीकिरामायणम् अयोध्याकाण्डम् २२ सर्गः</a-title><a-meta>
<p>Unique Words: 202</p>
</a-meta><hr><a-sec><p id="2.22.1"><a-v>सापनीय तमायासमुपस्पृश्य जलं शुचि।</a-v><a-v>चकार माता रामस्य मङ्गलानि मनस्विनी॥ १</a-v></p>
<p id="2.22.2"><a-v>स्वस्ति साध्याश्च विश्वे च मरुतश्च महर्षयः।</a-v><a-v>स्वस्ति धाता विधाता च स्वस्ति पूषा भगोऽर्यमा॥ २</a-v></p>
<p id="2.22.3"><a-v>ऋतवश्चैव पक्षाश्च मासाः संवत्सराः क्षपाः।</a-v><a-v>दिनानि च मुहूर्ताश्च स्वस्ति कुर्वन्तु ते सदा॥ ३</a-v></p>
<p id="2.22.4"><a-v>स्मृतिर्धृतिश्च धर्मश्च पान्तु त्वां पुत्र सर्वतः।</a-v><a-v>स्कन्दश्च भगवान्देवः सोमश्च सबृहस्पतिः॥ ४</a-v></p>
<p id="2.22.5"><a-v>सप्तर्षयो नारदश्च ते त्वां रक्षन्तु सर्वतः।</a-v><a-v>नक्षत्राणि च सर्वाणि ग्रहाश्च सहदेवताः।</a-v><a-v>महावनानि चरतो मुनिवेषस्य धीमतः॥ ५</a-v></p>
<p id="2.22.6"><a-v>प्लवगा वृश्चिका दंशा मशकाश्चैव कानने।</a-v><a-v>सरीसृपाश्च कीटाश्च मा भूवन्गहने तव॥ ६</a-v></p>
<p id="2.22.7"><a-v>महाद्विपाश्च सिंहाश्च व्याघ्रा ऋक्षाश्च दंष्ट्रिणः।</a-v><a-v>महिषाः शृङ्गिणो रौद्रा न ते द्रुह्यन्तु पुत्रक॥ ७</a-v></p>
<p id="2.22.8"><a-v>नृमांसभोजना रौद्रा ये चान्ये सत्त्वजातयः।</a-v><a-v>मा च त्वां हिंसिषुः पुत्र मया संपूजितास्त्विह॥ ८</a-v></p>
<p id="2.22.9"><a-v>आगमास्ते शिवाः सन्तु सिध्यन्तु च पराक्रमाः।</a-v><a-v>सर्वसंपत्तयो राम स्वस्तिमान्गच्छ पुत्रक॥ ९</a-v></p>
<p id="2.22.10"><a-v>स्वस्ति तेऽस्त्वान्तरिक्षेभ्यः पार्थिवेभ्यः पुनः पुनः।</a-v><a-v>सर्वेभ्यश्चैव देवेभ्यो ये च ते परिपन्थिनः॥ १०</a-v></p>
<p id="2.22.11"><a-v>सर्वलोकप्रभुर्ब्रह्मा भूतभर्ता तथर्षयः।</a-v><a-v>ये च शेषाः सुरास्ते त्वां रक्षन्तु वनवासिनम्॥ ११</a-v></p>
<p id="2.22.12"><a-v>इति माल्यैः सुरगणान्गन्धैश्चापि यशस्विनी।</a-v><a-v>स्तुतिभिश्चानुरूपाभिरानर्चायतलोचना॥ १२</a-v></p>
<p id="2.22.13"><a-v>यन्मङ्गलं सहस्राक्षे सर्वदेवनमस्कृते।</a-v><a-v>वृत्रनाशे समभवत्तत्ते भवतु मङ्गलम्॥ १३</a-v></p>
<p id="2.22.14"><a-v>यन्मङ्गलं सुपर्णस्य विनताकल्पयत्पुरा।</a-v><a-v>अमृतं प्रार्थयानस्य तत्ते भवतु मङ्गलम्॥ १४</a-v></p>
<p id="2.22.15"><a-v>ओषधीं चापि सिद्धार्थां विशल्यकरणीं शुभाम्।</a-v><a-v>चकार रक्षां कौसल्या मन्त्रैरभिजजाप च॥ १५</a-v></p>
<p id="2.22.16"><a-v>आनम्य मूर्ध्नि चाघ्राय परिष्वज्य यशस्विनी।</a-v><a-v>अवदत्पुत्र सिद्धार्थो गच्छ राम यथासुखम्॥ १६</a-v></p>
<p id="2.22.17"><a-v>अरोगं सर्वसिद्धार्थमयोध्यां पुनरागतम्।</a-v><a-v>पश्यामि त्वां सुखं वत्स सुस्थितं राजवेश्मनि॥ १७</a-v></p>
<p id="2.22.18"><a-v>मयार्चिता देवगणाः शिवादयो महर्षयो भूतमहासुरोरगाः।</a-v><a-v>अभिप्रयातस्य वनं चिराय ते हितानि काङ्क्षन्तु दिशश्च राघव॥ १८</a-v></p>
<p id="2.22.19"><a-v>इतीव चाश्रुप्रतिपूर्णलोचना समाप्य च स्वस्त्ययनं यथाविधि।</a-v><a-v>प्रदक्षिणं चैव चकार राघवं पुनः पुनश्चापि निपीड्य सस्वजे॥ १९</a-v></p>
<p id="2.22.20"><a-v>तथा तु देव्या स कृतप्रदक्षिणो निपीड्य मातुश्चरणौ पुनः पुनः।</a-v><a-v>जगाम सीतानिलयं महायशाः स राघवः प्रज्वलितः स्वया श्रिया॥ २०</a-v></p>
<p><a-v>इति श्रीरामायणे अयोध्याकाण्डे द्वाविंशतितमः सर्गः ॥ २२</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
