<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् २७ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/027.sxml"><a-title>वाल्मीकिरामायणम् अयोध्याकाण्डम् २७ सर्गः</a-title><a-meta>
<p>Unique Words: 309</p>
</a-meta><hr><a-sec><p id="2.27.1"><a-v>सान्त्व्यमाना तु रामेण मैथिली जनकात्मजा।</a-v><a-v>वनवासनिमित्ताय भर्तारमिदमब्रवीत्॥ १</a-v></p>
<p id="2.27.2"><a-v>सा तमुत्तमसंविग्ना सीता विपुलवक्षसम्।</a-v><a-v>प्रणयाच्चाभिमानाच्च परिचिक्षेप राघवम्॥ २</a-v></p>
<p id="2.27.3"><a-v>किं त्वामन्यत वैदेहः पिता मे मिथिलाधिपः।</a-v><a-v>राम जामातरं प्राप्य स्त्रियं पुरुषविग्रहम्॥ ३</a-v></p>
<p id="2.27.4"><a-v>अनृतं बललोकोऽयमज्ञानाद्यद्धि वक्ष्यति।</a-v><a-v>तेजो नास्ति परं रामे तपतीव दिवाकरे॥ ४</a-v></p>
<p id="2.27.5"><a-v>किं हि कृत्वा विषण्णस्त्वं कुतो वा भयमस्ति ते।</a-v><a-v>यत्परित्यक्तुकामस्त्वं मामनन्यपरायणाम्॥ ५</a-v></p>
<p id="2.27.6"><a-v>द्युमत्सेनसुतं वीर सत्यवन्तमनुव्रताम्।</a-v><a-v>सावित्रीमिव मां विद्धि त्वमात्मवशवर्तिनीम्॥ ६</a-v></p>
<p id="2.27.7"><a-v>न त्वहं मनसाप्यन्यं द्रष्टास्मि त्वदृतेऽनघ।</a-v><a-v>त्वया राघव गच्छेयं यथान्या कुलपांसनी॥ ७</a-v></p>
<p id="2.27.8"><a-v>स्वयं तु भार्यां कौमारीं चिरमध्युषितां सतीम्।</a-v><a-v>शैलूष इव मां राम परेभ्यो दातुमिच्छसि॥ ८</a-v></p>
<p id="2.27.9"><a-v>स मामनादाय वनं न त्वं प्रस्थातुमर्हसि।</a-v><a-v>तपो वा यदि वारण्यं स्वर्गो वा स्यात्सह त्वया॥ ९</a-v></p>
<p id="2.27.10"><a-v>न च मे भविता तत्र कश्चित्पथि परिश्रमः।</a-v><a-v>पृष्ठतस्तव गच्छन्त्या विहारशयनेष्वपि॥ १०</a-v></p>
<p id="2.27.11"><a-v>कुशकाशशरेषीका ये च कण्टकिनो द्रुमाः।</a-v><a-v>तूलाजिनसमस्पर्शा मार्गे मम सह त्वया॥ ११</a-v></p>
<p id="2.27.12"><a-v>महावातसमुद्धूतं यन्मामवकरिष्यति।</a-v><a-v>रजो रमण तन्मन्ये परार्ध्यमिव चन्दनम्॥ १२</a-v></p>
<p id="2.27.13"><a-v>शाद्वलेषु यदासिष्ये वनान्ते वनगोचरा।</a-v><a-v>कुथास्तरणतल्पेषु किं स्यात्सुखतरं ततः॥ १३</a-v></p>
<p id="2.27.14"><a-v>पत्रं मूलं फलं यत्त्वमल्पं वा यदि वा बहु।</a-v><a-v>दास्यसि स्वयमाहृत्य तन्मेऽमृतरसोपमम्॥ १४</a-v></p>
<p id="2.27.15"><a-v>न मातुर्न पितुस्तत्र स्मरिष्यामि न वेश्मनः।</a-v><a-v>आर्तवान्युपभुञ्जाना पुष्पाणि च फलानि च॥ १५</a-v></p>
<p id="2.27.16"><a-v>न च तत्र गतः किंचिद्द्रष्टुमर्हसि विप्रियम्।</a-v><a-v>मत्कृते न च ते शोको न भविष्यामि दुर्भरा॥ १६</a-v></p>
<p id="2.27.17"><a-v>यस्त्वया सह स स्वर्गो निरयो यस्त्वया विना।</a-v><a-v>इति जानन्परां प्रीतिं गच्छ राम मया सह॥ १७</a-v></p>
<p id="2.27.18"><a-v>अथ मामेवमव्यग्रां वनं नैव नयिष्यसि।</a-v><a-v>विषमद्यैव पास्यामि मा विशं द्विषतां वशम्॥ १८</a-v></p>
<p id="2.27.19"><a-v>पश्चादपि हि दुःखेन मम नैवास्ति जीवितम्।</a-v><a-v>उज्झितायास्त्वया नाथ तदैव मरणं वरम्॥ १९</a-v></p>
<p id="2.27.20"><a-v>इदं हि सहितुं शोकं मुहूर्तमपि नोत्सहे।</a-v><a-v>किं पुनर्दशवर्षाणि त्रीणि चैकं च दुःखिता॥ २०</a-v></p>
<p id="2.27.21"><a-v>इति सा शोकसंतप्ता विलप्य करुणं बहु।</a-v><a-v>चुक्रोश पतिमायस्ता भृशमालिङ्ग्य सस्वरम्॥ २१</a-v></p>
<p id="2.27.22"><a-v>सा विद्धा बहुभिर्वाक्यैर्दिग्धैरिव गजाङ्गना।</a-v><a-v>चिर संनियतं बाष्पं मुमोचाग्निमिवारणिः॥ २२</a-v></p>
<p id="2.27.23"><a-v>तस्याः स्फटिकसंकाशं वारि संतापसंभवम्।</a-v><a-v>नेत्राभ्यां परिसुस्राव पङ्कजाभ्यामिवोदकम्॥ २३</a-v></p>
<p id="2.27.24"><a-v>तां परिष्वज्य बाहुभ्यां विसंज्ञामिव दुःखिताम्।</a-v><a-v>उवाच वचनं रामः परिविश्वासयंस्तदा॥ २४</a-v></p>
<p id="2.27.25"><a-v>न देवि तव दुःखेन स्वर्गमप्यभिरोचये।</a-v><a-v>न हि मेऽस्ति भयं किंचित्स्वयम्भोरिव सर्वतः॥ २५</a-v></p>
<p id="2.27.26"><a-v>तव सर्वमभिप्रायमविज्ञाय शुभानने।</a-v><a-v>वासं न रोचयेऽरण्ये शक्तिमानपि रक्षणे॥ २६</a-v></p>
<p id="2.27.27"><a-v>यत्सृष्टासि मया सार्धं वनवासाय मैथिलि।</a-v><a-v>न विहातुं मया शक्या कीर्तिरात्मवता यथा॥ २७</a-v></p>
<p id="2.27.28"><a-v>धर्मस्तु गजनासोरु सद्भिराचरितः पुरा।</a-v><a-v>तं चाहमनुवर्तेऽद्य यथा सूर्यं सुवर्चला॥ २८</a-v></p>
<p id="2.27.29"><a-v>एष धर्मस्तु सुश्रोणि पितुर्मातुश्च वश्यता।</a-v><a-v>अतश्चाज्ञां व्यतिक्रम्य नाहं जीवितुमुत्सहे॥ २९</a-v></p>
<p id="2.27.30"><a-v>स मां पिता यथा शास्ति सत्यधर्मपथे स्थितः।</a-v><a-v>तथा वर्तितुमिच्छामि स हि धर्मः सनातनः।</a-v><a-v>अनुगच्छस्व मां भीरु सहधर्मचरी भव॥ ३०</a-v></p>
<p id="2.27.31"><a-v>ब्राह्मणेभ्यश्च रत्नानि भिक्षुकेभ्यश्च भोजनम्।</a-v><a-v>देहि चाशंसमानेभ्यः संत्वरस्व च माचिरम्॥ ३१</a-v></p>
<p id="2.27.32"><a-v>अनुकूलं तु सा भर्तुर्ज्ञात्वा गमनमात्मनः।</a-v><a-v>क्षिप्रं प्रमुदिता देवी दातुमेवोपचक्रमे॥ ३२</a-v></p>
<p id="2.27.33"><a-v>ततः प्रहृष्टा परिपूर्णमानसा</a-v><a-v>यशस्विनी भर्तुरवेक्ष्य भाषितम्।</a-v><a-v>धनानि रत्नानि च दातुमङ्गना</a-v><a-v>प्रचक्रमे धर्मभृतां मनस्विनी॥ ३३</a-v></p>
<p><a-v>इति श्रीरामायणे अयोध्याकाण्डे सप्तविंशतितमः सर्गः ॥ २७</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
