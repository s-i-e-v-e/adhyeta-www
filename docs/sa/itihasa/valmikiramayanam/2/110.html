<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ११० सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/110.sxml"><a-title>वाल्मीकिरामायणम् अयोध्याकाण्डम् ११० सर्गः</a-title><a-meta>
<p>Unique Words: 472</p>
</a-meta><hr><a-sec><p id="2.110.1"><a-v>सा त्वेवमुक्ता वैदेही अनसूयानसूयया।</a-v><a-v>प्रतिपूज्य वचो मन्दं प्रवक्तुमुपचक्रमे॥ १</a-v></p>
<p id="2.110.2"><a-v>नैतदाश्चर्यमार्याया यन्मां त्वमनुभाषसे।</a-v><a-v>विदितं तु ममाप्येतद्यथा नार्याः पतिर्गुरुः॥ २</a-v></p>
<p id="2.110.3"><a-v>यद्यप्येष भवेद्भर्ता ममार्ये वृत्तवर्जितः।</a-v><a-v>अद्वैधमुपवर्तव्यस्तथाप्येष मया भवेत्॥ ३</a-v></p>
<p id="2.110.4"><a-v>किं पुनर्यो गुणश्लाघ्यः सानुक्रोशो जितेन्द्रियः।</a-v><a-v>स्थिरानुरागो धर्मात्मा मातृवर्ती पितृ प्रियः॥ ४</a-v></p>
<p id="2.110.5"><a-v>यां वृत्तिं वर्तते रामः कौसल्यायां महाबलः।</a-v><a-v>तामेव नृपनारीणामन्यासामपि वर्तते॥ ५</a-v></p>
<p id="2.110.6"><a-v>सकृद्दृष्टास्वपि स्त्रीषु नृपेण नृपवत्सलः।</a-v><a-v>मातृवद्वर्तते वीरो मानमुत्सृज्य धर्मवित्॥ ६</a-v></p>
<p id="2.110.7"><a-v>आगच्छन्त्याश्च विजनं वनमेवं भयावहम्।</a-v><a-v>समाहितं हि मे श्वश्र्वा हृदये यत्स्थितं मम॥ ७</a-v></p>
<p id="2.110.8"><a-v>प्राणिप्रदानकाले च यत्पुरा त्वग्निसंनिधौ।</a-v><a-v>अनुशिष्टा जनन्यास्मि वाक्यं तदपि मे धृतम्॥ ८</a-v></p>
<p id="2.110.9"><a-v>नवीकृतं तु तत्सर्वं वाक्यैस्ते धर्मचारिणि।</a-v><a-v>पतिशुश्रूषणान्नार्यास्तपो नान्यद्विधीयते॥ ९</a-v></p>
<p id="2.110.10"><a-v>सावित्री पतिशुश्रूषां कृत्वा स्वर्गे महीयते।</a-v><a-v>तथा वृत्तिश्च याता त्वं पतिशुश्रूषया दिवम्॥ १०</a-v></p>
<p id="2.110.11"><a-v>वरिष्ठा सर्वनारीणामेषा च दिवि देवता।</a-v><a-v>रोहिणी च विना चन्द्रं मुहूर्तमपि दृश्यते॥ ११</a-v></p>
<p id="2.110.12"><a-v>एवंविधाश्च प्रवराः स्त्रियो भर्तृदृढव्रताः।</a-v><a-v>देवलोके महीयन्ते पुण्येन स्वेन कर्मणा॥ १२</a-v></p>
<p id="2.110.13"><a-v>ततोऽनसूया संहृष्टा श्रुत्वोक्तं सीतया वचः।</a-v><a-v>शिरस्याघ्राय चोवाच मैथिलीं हर्षयन्त्युत॥ १३</a-v></p>
<p id="2.110.14"><a-v>नियमैर्विविधैराप्तं तपो हि महदस्ति मे।</a-v><a-v>तत्संश्रित्य बलं सीते छन्दये त्वां शुचिव्रते॥ १४</a-v></p>
<p id="2.110.15"><a-v>उपपन्नं च युक्तं च वचनं तव मैथिलि।</a-v><a-v>प्रीता चास्म्युचितं किं ते करवाणि ब्रवीहि मे।</a-v><a-v>कृतमित्यब्रवीत्सीता तपोबलसमन्विताम्॥ १५</a-v></p>
<p id="2.110.16"><a-v>सा त्वेवमुक्ता धर्मज्ञा तया प्रीततराभवत्।</a-v><a-v>सफलं च प्रहर्षं ते हन्त सीते करोम्यहम्॥ १६</a-v></p>
<p id="2.110.17"><a-v>इदं दिव्यं वरं माल्यं वस्त्रमाभरणानि च।</a-v><a-v>अङ्गरागं च वैदेहि महार्हमनुलेपनम्॥ १७</a-v></p>
<p id="2.110.18"><a-v>मया दत्तमिदं सीते तव गात्राणि शोभयेत्।</a-v><a-v>अनुरूपमसंक्लिष्टं नित्यमेव भविष्यति॥ १८</a-v></p>
<p id="2.110.19"><a-v>अङ्गरागेण दिव्येन लिप्ताङ्गी जनकात्मजे।</a-v><a-v>शोभयिष्यामि भर्तारं यथा श्रीर्विष्णुमव्ययम्॥ १९</a-v></p>
<p id="2.110.20"><a-v>सा वस्त्रमङ्गरागं च भूषणानि स्रजस्तथा।</a-v><a-v>मैथिली प्रतिजग्राह प्रीतिदानमनुत्तमम्॥ २०</a-v></p>
<p id="2.110.21"><a-v>प्रतिगृह्य च तत्सीता प्रीतिदानं यशस्विनी।</a-v><a-v>श्लिष्टाञ्जलिपुटा धीरा समुपास्त तपोधनाम्॥ २१</a-v></p>
<p id="2.110.22"><a-v>तथा सीतामुपासीनामनसूया दृढव्रता।</a-v><a-v>वचनं प्रष्टुमारेभे कथां कांचिदनुप्रियाम्॥ २२</a-v></p>
<p id="2.110.23"><a-v>स्वयंवरे किल प्राप्ता त्वमनेन यशस्विना।</a-v><a-v>राघवेणेति मे सीते कथा श्रुतिमुपागता॥ २३</a-v></p>
<p id="2.110.24"><a-v>तां कथां श्रोतुमिच्छामि विस्तरेण च मैथिलि।</a-v><a-v>यथानुभूतं कार्त्स्न्येन तन्मे त्वं वक्तुमर्हसि॥ २४</a-v></p>
<p id="2.110.25"><a-v>एवमुक्ता तु सा सीता तां ततो धर्मचारिणीम्।</a-v><a-v>श्रूयतामिति चोक्त्वा वै कथयामास तां कथाम्॥ २५</a-v></p>
<p id="2.110.26"><a-v>मिथिलाधिपतिर्वीरो जनको नाम धर्मवित्।</a-v><a-v>क्षत्रधर्मण्यभिरतो न्यायतः शास्ति मेदिनीम्॥ २६</a-v></p>
<p id="2.110.27"><a-v>तस्य लाङ्गलहस्तस्य कर्षतः क्षेत्रमण्डलम्।</a-v><a-v>अहं किलोत्थिता भित्त्वा जगतीं नृपतेः सुता॥ २७</a-v></p>
<p id="2.110.28"><a-v>स मां दृष्ट्वा नरपतिर्मुष्टिविक्षेपतत्परः।</a-v><a-v>पांशु गुण्ठित सर्वाङ्गीं विस्मितो जनकोऽभवत्॥ २८</a-v></p>
<p id="2.110.29"><a-v>अनपत्येन च स्नेहादङ्कमारोप्य च स्वयम्।</a-v><a-v>ममेयं तनयेत्युक्त्वा स्नेहो मयि निपातितः॥ २९</a-v></p>
<p id="2.110.30"><a-v>अन्तरिक्षे च वागुक्ताप्रतिमा मानुषी किल।</a-v><a-v>एवमेतन्नरपते धर्मेण तनया तव॥ ३०</a-v></p>
<p id="2.110.31"><a-v>ततः प्रहृष्टो धर्मात्मा पिता मे मिथिलाधिपः।</a-v><a-v>अवाप्तो विपुलामृद्धिं मामवाप्य नराधिपः॥ ३१</a-v></p>
<p id="2.110.32"><a-v>दत्त्वा चास्मीष्टवद्देव्यै ज्येष्ठायै पुण्यकर्मणा।</a-v><a-v>तया संभाविता चास्मि स्निग्धया मातृसौहृदात्॥ ३२</a-v></p>
<p id="2.110.33"><a-v>पतिसंयोगसुलभं वयो दृष्ट्वा तु मे पिता।</a-v><a-v>चिन्तामभ्यगमद्दीनो वित्तनाशादिवाधनः॥ ३३</a-v></p>
<p id="2.110.34"><a-v>सदृशाच्चापकृष्टाच्च लोके कन्यापिता जनात्।</a-v><a-v>प्रधर्षणामवाप्नोति शक्रेणापि समो भुवि॥ ३४</a-v></p>
<p id="2.110.35"><a-v>तां धर्षणामदूरस्थां संदृश्यात्मनि पार्थिवः।</a-v><a-v>चिन्न्तार्णवगतः पारं नाससादाप्लवो यथ॥ ३५</a-v></p>
<p id="2.110.36"><a-v>अयोनिजां हि मां ज्ञात्वा नाध्यगच्छत्स चिन्तयन्।</a-v><a-v>सदृशं चानुरूपं च महीपालः पतिं मम॥ ३६</a-v></p>
<p id="2.110.37"><a-v>तस्य बुद्धिरियं जाता चिन्तयानस्य संततम्।</a-v><a-v>स्वयं वरं तनूजायाः करिष्यामीति धीमतः॥ ३७</a-v></p>
<p id="2.110.38"><a-v>महायज्ञे तदा तस्य वरुणेन महात्मना।</a-v><a-v>दत्तं धनुर्वरं प्रीत्या तूणी चाक्षय्य सायकौ॥ ३८</a-v></p>
<p id="2.110.39"><a-v>असंचाल्यं मनुष्यैश्च यत्नेनापि च गौरवात्।</a-v><a-v>तन्न शक्ता नमयितुं स्वप्नेष्वपि नराधिपाः॥ ३९</a-v></p>
<p id="2.110.40"><a-v>तद्धनुः प्राप्य मे पित्रा व्याहृतं सत्यवादिना।</a-v><a-v>समवाये नरेन्द्राणां पूर्वमामन्त्र्य पार्थिवान्॥ ४०</a-v></p>
<p id="2.110.41"><a-v>इदं च धनुरुद्यम्य सज्यं यः कुरुते नरः।</a-v><a-v>तस्य मे दुहिता भार्या भविष्यति न संशयः॥ ४१</a-v></p>
<p id="2.110.42"><a-v>तच्च दृष्ट्वा धनुःश्रेष्ठं गौरवाद्गिरिसंनिभम्।</a-v><a-v>अभिवाद्य नृपा जग्मुरशक्तास्तस्य तोलने॥ ४२</a-v></p>
<p id="2.110.43"><a-v>सुदीर्घस्य तु कालस्य राघवोऽयं महाद्युतिः।</a-v><a-v>विश्वामित्रेण सहितो यज्ञं द्रष्टुं समागतः॥ ४३</a-v></p>
<p id="2.110.44"><a-v>लक्ष्मणेन सह भ्रात्रा रामः सत्यपराक्रमः।</a-v><a-v>विश्वामित्रस्तु धर्मात्मा मम पित्रा सुपूजितः॥ ४४</a-v></p>
<p id="2.110.45"><a-v>प्रोवाच पितरं तत्र राघवो रामलक्ष्मणौ।</a-v><a-v>सुतौ दशरथस्येमौ धनुर्दर्शनकाङ्क्षिणौ।</a-v><a-v>इत्युक्तस्तेन विप्रेण तद्धनुः समुपानयत्॥ ४५</a-v></p>
<p id="2.110.46"><a-v>निमेषान्तरमात्रेण तदानम्य स वीर्यवान्।</a-v><a-v>ज्यां समारोप्य झटिति पूरयामास वीर्यवान्॥ ४६</a-v></p>
<p id="2.110.47"><a-v>तेन पूरयता वेगान्मध्ये भग्नं द्विधा धनुः।</a-v><a-v>तस्य शब्दोऽभवद्भीमः पतितस्याशनेरिव॥ ४७</a-v></p>
<p id="2.110.48"><a-v>ततोऽहं तत्र रामाय पित्रा सत्याभिसंधिना।</a-v><a-v>उद्यता दातुमुद्यम्य जलभाजनमुत्तमम्॥ ४८</a-v></p>
<p id="2.110.49"><a-v>दीयमानां न तु तदा प्रतिजग्राह राघवः।</a-v><a-v>अविज्ञाय पितुश्छन्दमयोध्याधिपतेः प्रभोः॥ ४९</a-v></p>
<p id="2.110.50"><a-v>ततः श्वशुरमामन्त्र्य वृद्धं दशरथं नृपम्।</a-v><a-v>मम पित्रा अहं दत्ता रामाय विदितात्मने॥ ५०</a-v></p>
<p id="2.110.51"><a-v>मम चैवानुजा साध्वी ऊर्मिला प्रियदर्शना।</a-v><a-v>भार्यार्थे लक्ष्मणस्यापि दत्ता पित्रा मम स्वयम्॥ ५१</a-v></p>
<p id="2.110.52"><a-v>एवं दत्तास्मि रामाय तदा तस्मिन्स्वयं वरे।</a-v><a-v>अनुरक्ता च धर्मेण पतिं वीर्यवतां वरम्॥ ५२</a-v></p>
<p><a-v>इति श्रीरामायणे अयोध्याकाण्डे दशोत्तरशततमः सर्गः ॥ ११०</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
