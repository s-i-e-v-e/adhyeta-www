<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ५८ सर्गः</title><link rel="stylesheet" href="/a/main.css"><script src="/a/main.js"></script></head><body><header><p class="prayer">॥ ॐ श्री गणपतये नमः ॥</p>
<div class="logo"><h1>अध्येता</h1>
<p>a sanskrit reader</p>
<svg focusable="false" class="icon" xmlns="http://www.w3.org/2000/svg"><path d=""></path></svg></div></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/058.sxml"><a-title>वाल्मीकिरामायणम् अयोध्याकाण्डम् ५८ सर्गः</a-title><a-meta>
<p>Unique Words: 503</p>
</a-meta><hr><a-sec><p id="2.58.1"><a-v>तदज्ञानान्महत्पापं कृत्वा संकुलितेन्द्रियः।</a-v><a-v>एकस्त्वचिन्तयं बुद्ध्या कथं नु सुकृतं भवेत्॥ १</a-v></p>
<p id="2.58.2"><a-v>ततस्तं घटमादय पूर्णं परमवारिणा।</a-v><a-v>आश्रमं तमहं प्राप्य यथाख्यातपथं गतः॥ २</a-v></p>
<p id="2.58.3"><a-v>तत्राहं दुर्बलावन्धौ वृद्धावपरिणायकौ।</a-v><a-v>अपश्यं तस्य पितरौ लूनपक्षाविव द्विजौ॥ ३</a-v></p>
<p id="2.58.4"><a-v>तन्निमित्ताभिरासीनौ कथाभिरपरिक्रमौ।</a-v><a-v>तामाशां मत्कृते हीनावुदासीनावनाथवत्॥ ४</a-v></p>
<p id="2.58.5"><a-v>पदशब्दं तु मे श्रुत्वा मुनिर्वाक्यमभाषत।</a-v><a-v>किं चिरायसि मे पुत्र पानीयं क्षिप्रमानय॥ ५</a-v></p>
<p id="2.58.6"><a-v>यन्निमित्तमिदं तात सलिले क्रीडितं त्वया।</a-v><a-v>उत्कण्ठिता ते मातेयं प्रविश क्षिप्रमाश्रमम्॥ ६</a-v></p>
<p id="2.58.7"><a-v>यद्व्यलीकं कृतं पुत्र मात्रा ते यदि वा मया।</a-v><a-v>न तन्मनसि कर्तव्यं त्वया तात तपस्विना॥ ७</a-v></p>
<p id="2.58.8"><a-v>त्वं गतिस्त्वगतीनां च चक्षुस्त्वं हीनचक्षुषाम्।</a-v><a-v>समासक्तास्त्वयि प्राणाः किंचिन्नौ नाभिभाषसे॥ ८</a-v></p>
<p id="2.58.9"><a-v>मुनिमव्यक्तया वाचा तमहं सज्जमानया।</a-v><a-v>हीनव्यञ्जनया प्रेक्ष्य भीतो भीत इवाब्रुवम्॥ ९</a-v></p>
<p id="2.58.10"><a-v>मनसः कर्म चेष्टाभिरभिसंस्तभ्य वाग्बलम्।</a-v><a-v>आचचक्षे त्वहं तस्मै पुत्रव्यसनजं भयम्॥ १०</a-v></p>
<p id="2.58.11"><a-v>क्षत्रियोऽहं दशरथो नाहं पुत्रो महात्मनः।</a-v><a-v>सज्जनावमतं दुःखमिदं प्राप्तं स्वकर्मजम्॥ ११</a-v></p>
<p id="2.58.12"><a-v>भगवंश्चापहस्तोऽहं सरयूतीरमागतः।</a-v><a-v>जिघांसुः श्वापदं किंचिन्निपाने वागतं गजम्॥ १२</a-v></p>
<p id="2.58.13"><a-v>तत्र श्रुतो मया शब्दो जले कुम्भस्य पूर्यतः।</a-v><a-v>द्विपोऽयमिति मत्वा हि बाणेनाभिहतो मया॥ १३</a-v></p>
<p id="2.58.14"><a-v>गत्वा नद्यास्ततस्तीरमपश्यमिषुणा हृदि।</a-v><a-v>विनिर्भिन्नं गतप्राणं शयानं भुवि तापसम्॥ १४</a-v></p>
<p id="2.58.15"><a-v>भगवञ्शब्दमालक्ष्य मया गजजिघांसुना।</a-v><a-v>विसृष्टोऽम्भसि नाराचस्तेन ते निहतः सुतः॥ १५</a-v></p>
<p id="2.58.16"><a-v>स चोद्धृतेन बाणेन तत्रैव स्वर्गमास्थितः।</a-v><a-v>भगवन्तावुभौ शोचन्नन्धाविति विलप्य च॥ १६</a-v></p>
<p id="2.58.17"><a-v>अज्ञानाद्भवतः पुत्रः सहसाभिहतो मया।</a-v><a-v>शेषमेवंगते यत्स्यात्तत्प्रसीदतु मे मुनिः॥ १७</a-v></p>
<p id="2.58.18"><a-v>स तच्छ्रुत्वा वचः क्रूरं निःश्वसञ्शोककर्शितः।</a-v><a-v>मामुवाच महातेजाः कृताञ्जलिमुपस्थितम्॥ १८</a-v></p>
<p id="2.58.19"><a-v>यद्येतदशुभं कर्म न स्म मे कथयेः स्वयम्।</a-v><a-v>फलेन्मूर्धा स्म ते राजन्सद्यः शतसहस्रधा॥ १९</a-v></p>
<p id="2.58.20"><a-v>क्षत्रियेण वधो राजन्वानप्रस्थे विशेषतः।</a-v><a-v>ज्ञानपूर्वं कृतः स्थानाच्च्यावयेदपि वज्रिणम्॥ २०</a-v></p>
<p id="2.58.21"><a-v>अज्ञानाद्धि कृतं यस्मादिदं तेनैव जीवसि।</a-v><a-v>अपि ह्यद्य कुलं नस्याद्राघवाणां कुतो भवान्॥ २१</a-v></p>
<p id="2.58.22"><a-v>नय नौ नृप तं देशमिति मां चाभ्यभाषत।</a-v><a-v>अद्य तं द्रष्टुमिच्छावः पुत्रं पश्चिमदर्शनम्॥ २२</a-v></p>
<p id="2.58.23"><a-v>रुधिरेणावसिताङ्गं प्रकीर्णाजिनवाससम्।</a-v><a-v>शयानं भुवि निःसंज्ञं धर्मराजवशं गतम्॥ २३</a-v></p>
<p id="2.58.24"><a-v>अथाहमेकस्तं देशं नीत्वा तौ भृशदुःखितौ।</a-v><a-v>अस्पर्शयमहं पुत्रं तं मुनिं सह भार्यया॥ २४</a-v></p>
<p id="2.58.25"><a-v>तौ पुत्रमात्मनः स्पृष्ट्वा तमासाद्य तपस्विनौ।</a-v><a-v>निपेततुः शरीरेऽस्य पिता चास्येदमब्रवीत्॥ २५</a-v></p>
<p id="2.58.26"><a-v>न न्वहं ते प्रियः पुत्र मातरं पश्य धार्मिक।</a-v><a-v>किं नु नालिङ्गसे पुत्र सुकुमार वचो वद॥ २६</a-v></p>
<p id="2.58.27"><a-v>कस्य वापररात्रेऽहं श्रोष्यामि हृदयंगमम्।</a-v><a-v>अधीयानस्य मधुरं शास्त्रं वान्यद्विशेषतः॥ २७</a-v></p>
<p id="2.58.28"><a-v>को मां संध्यामुपास्यैव स्नात्वा हुतहुताशनः।</a-v><a-v>श्लाघयिष्यत्युपासीनः पुत्रशोकभयार्दितम्॥ २८</a-v></p>
<p id="2.58.29"><a-v>कन्दमूलफलं हृत्वा को मां प्रियमिवातिथिम्।</a-v><a-v>भोजयिष्यत्यकर्मण्यमप्रग्रहमनायकम्॥ २९</a-v></p>
<p id="2.58.30"><a-v>इमामन्धां च वृद्धां च मातरं ते तपस्विनीम्।</a-v><a-v>कथं पुत्र भरिष्यामि कृपणां पुत्रगर्धिनीम्॥ ३०</a-v></p>
<p id="2.58.31"><a-v>तिष्ठ मा मा गमः पुत्र यमस्य सदनं प्रति।</a-v><a-v>श्वो मया सह गन्तासि जनन्या च समेधितः॥ ३१</a-v></p>
<p id="2.58.32"><a-v>उभावपि च शोकार्तावनाथौ कृपणौ वने।</a-v><a-v>क्षिप्रमेव गमिष्यावस्त्वया हीनौ यमक्षयम्॥ ३२</a-v></p>
<p id="2.58.33"><a-v>ततो वैवस्वतं दृष्ट्वा तं प्रवक्ष्यामि भारतीम्।</a-v><a-v>क्षमतां धर्मराजो मे बिभृयात्पितरावयम्॥ ३३</a-v></p>
<p id="2.58.34"><a-v>अपापोऽसि यथा पुत्र निहतः पापकर्मणा।</a-v><a-v>तेन सत्येन गच्छाशु ये लोकाः शस्त्रयोधिनाम्॥ ३४</a-v></p>
<p id="2.58.35"><a-v>यान्ति शूरा गतिं यां च संग्रामेष्वनिवर्तिनः।</a-v><a-v>हतास्त्वभिमुखाः पुत्र गतिं तां परमां व्रज॥ ३५</a-v></p>
<p id="2.58.36"><a-v>यां गतिं सगरः शैब्यो दिलीपो जनमेजयः।</a-v><a-v>नहुषो धुन्धुमारश्च प्राप्तास्तां गच्छ पुत्रक॥ ३६</a-v></p>
<p id="2.58.37"><a-v>या गतिः सर्वसाधूनां स्वाध्यायात्पतसश्च या।</a-v><a-v>भूमिदस्याहिताग्नेश्च एकपत्नीव्रतस्य च॥ ३७</a-v></p>
<p id="2.58.38"><a-v>गोसहस्रप्रदातॄणां या या गुरुभृतामपि।</a-v><a-v>देहन्यासकृतां या च तां गतिं गच्छ पुत्रक।</a-v><a-v>न हि त्वस्मिन्कुले जातो गच्छत्यकुशलां गतिम्॥ ३८</a-v></p>
<p id="2.58.39"><a-v>एवं स कृपणं तत्र पर्यदेवयतासकृत्।</a-v><a-v>ततोऽस्मै कर्तुमुदकं प्रवृत्तः सह भार्यया॥ ३९</a-v></p>
<p id="2.58.40"><a-v>स तु दिव्येन रूपेण मुनिपुत्रः स्वकर्मभिः।</a-v><a-v>आश्वास्य च मुहूर्तं तु पितरौ वाक्यमब्रवीत्॥ ४०</a-v></p>
<p id="2.58.41"><a-v>स्थानमस्मि महत्प्राप्तो भवतोः परिचारणात्।</a-v><a-v>भवन्तावपि च क्षिप्रं मम मूलमुपैष्यतः॥ ४१</a-v></p>
<p id="2.58.42"><a-v>एवमुक्त्वा तु दिव्येन विमानेन वपुष्मता।</a-v><a-v>आरुरोह दिवं क्षिप्रं मुनिपुत्रो जितेन्द्रियः॥ ४२</a-v></p>
<p id="2.58.43"><a-v>स कृत्वा तूदकं तूर्णं तापसः सह भार्यया।</a-v><a-v>मामुवाच महातेजाः कृताञ्जलिमुपस्थितम्॥ ४३</a-v></p>
<p id="2.58.44"><a-v>अद्यैव जहि मां राजन्मरणे नास्ति मे व्यथा।</a-v><a-v>यच्छरेणैकपुत्रं मां त्वमकार्षीरपुत्रकम्॥ ४४</a-v></p>
<p id="2.58.45"><a-v>त्वया तु यदविज्ञानान्निहतो मे सुतः शुचिः।</a-v><a-v>तेन त्वामभिशप्स्यामि सुदुःखमतिदारुणम्॥ ४५</a-v></p>
<p id="2.58.46"><a-v>पुत्रव्यसनजं दुःखं यदेतन्मम साम्प्रतम्।</a-v><a-v>एवं त्वं पुत्रशोकेन राजन्कालं करिष्यसि॥ ४६</a-v></p>
<p id="2.58.47"><a-v>तस्मान्मामागतं भद्रे तस्योदारस्य तद्वचः।</a-v><a-v>यदहं पुत्रशोकेन संत्यक्ष्याम्यद्य जीवितम्॥ ४७</a-v></p>
<p id="2.58.48"><a-v>यदि मां संस्पृशेद्रामः सकृदद्यालभेत वा।</a-v><a-v>न तन्मे सदृशं देवि यन्मया राघवे कृतम्॥ ४८</a-v></p>
<p id="2.58.49"><a-v>चक्षुषा त्वां न पश्यामि स्मृतिर्मम विलुप्यते।</a-v><a-v>दूता वैवस्वतस्यैते कौसल्ये त्वरयन्ति माम्॥ ४९</a-v></p>
<p id="2.58.50"><a-v>अतस्तु किं दुःखतरं यदहं जीवितक्षये।</a-v><a-v>न हि पश्यामि धर्मज्ञं रामं सत्यपराक्यमम्॥ ५०</a-v></p>
<p id="2.58.51"><a-v>न ते मनुष्या देवास्ते ये चारुशुभकुण्डलम्।</a-v><a-v>मुखं द्रक्ष्यन्ति रामस्य वर्षे पञ्चदशे पुनः॥ ५१</a-v></p>
<p id="2.58.52"><a-v>पद्मपत्रेक्षणं सुभ्रु सुदंष्ट्रं चारुनासिकम्।</a-v><a-v>धन्या द्रक्ष्यन्ति रामस्य ताराधिपनिभं मुखम्॥ ५२</a-v></p>
<p id="2.58.53"><a-v>सदृशं शारदस्येन्दोः फुल्लस्य कमलस्य च।</a-v><a-v>सुगन्धि मम नाथस्य धन्या द्रक्ष्यन्ति तन्मुखम्॥ ५३</a-v></p>
<p id="2.58.54"><a-v>निवृत्तवनवासं तमयोध्यां पुनरागतम्।</a-v><a-v>द्रक्ष्यन्ति सुखिनो रामं शुक्रं मार्गगतं यथा॥ ५४</a-v></p>
<p id="2.58.55"><a-v>अयमात्मभवः शोको मामनाथमचेतनम्।</a-v><a-v>संसादयति वेगेन यथा कूलं नदीरयः॥ ५५</a-v></p>
<p id="2.58.56"><a-v>हा राघव महाबाहो हा ममायास नाशन।</a-v><a-v>राजा दशरथः शोचञ्जीवितान्तमुपागमत्॥ ५६</a-v></p>
<p id="2.58.57"><a-v>तथा तु दीनं कथयन्नराधिपः</a-v><a-v>प्रियस्य पुत्रस्य विवासनातुरः।</a-v><a-v>गतेऽर्धरात्रे भृशदुःखपीडित</a-v><a-v>स्तदा जहौ प्राणमुदारदर्शनः॥ ५७</a-v></p>
<p><a-v>इति श्रीरामायणे अयोध्याकाण्डे अष्टपञ्चाशः सर्गः ॥ ५८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
