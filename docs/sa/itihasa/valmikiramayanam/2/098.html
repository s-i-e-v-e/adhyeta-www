<!DOCTYPE html><html lang="en"><head><meta charset="UTF-8"><meta name="viewport" content="width=device-width, initial-scale=1"><title>अध्येता - A Sanskrit Reader - वाल्मीकिरामायणम् अयोध्याकाण्डम् ९८ सर्गः</title><link rel="stylesheet" href="/a/main.css"></head><body><header>
<p>ॐ श्री गणपतये नमः</p>
<h1>अध्येता - A Sanskrit Reader</h1></header><main><nav><a href='/'>Home</a> » <a href='/sa/itihasa/valmikiramayanam'>वाल्मीकिरामायणम्</a> » <a href='/sa/itihasa/valmikiramayanam/2'>वाल्मीकिरामायणम् अयोध्याकाण्डम्</a></nav><a-document loc="/sa/itihasa/valmikiramayanam/2/098.sxml"><a-title>वाल्मीकिरामायणम् अयोध्याकाण्डम् ९८ सर्गः</a-title><a-meta>
<p>Unique Words: 661</p>
</a-meta><hr><a-sec><p id="2.98.1"><a-v>ततः पुरुषसिंहानां वृतानां तैः सुहृद्गणैः।</a-v><a-v>शोचतामेव रजनी दुःखेन व्यत्यवर्तत॥ १</a-v></p>
<p id="2.98.2"><a-v>रजन्यां सुप्रभातायां भ्रातरस्ते सुहृद्वृताः।</a-v><a-v>मन्दाकिन्यां हुतं जप्यं कृत्वा राममुपागमन्॥ २</a-v></p>
<p id="2.98.3"><a-v>तूष्णीं ते समुपासीना न कश्चित्किंचिदब्रवीत्।</a-v><a-v>भरतस्तु सुहृन्मध्ये रामवचनमब्रवीत्॥ ३</a-v></p>
<p id="2.98.4"><a-v>सान्त्विता मामिका माता दत्तं राज्यमिदं मम।</a-v><a-v>तद्ददामि तवैवाहं भुङ्क्ष्व राज्यमकण्टकम्॥ ४</a-v></p>
<p id="2.98.5"><a-v>महतेवाम्बुवेगेन भिन्नः सेतुर्जलागमे।</a-v><a-v>दुरावारं त्वदन्येन राज्यखण्डमिदं महत्॥ ५</a-v></p>
<p id="2.98.6"><a-v>गतिं खर इवाश्वस्य तार्क्ष्यस्येव पतत्रिणः।</a-v><a-v>अनुगन्तुं न शक्तिर्मे गतिं तव महीपते॥ ६</a-v></p>
<p id="2.98.7"><a-v>सुजीवं नित्यशस्तस्य यः परैरुपजीव्यते।</a-v><a-v>राम तेन तु दुर्जीवं यः परानुपजीवति॥ ७</a-v></p>
<p id="2.98.8"><a-v>यथा तु रोपितो वृक्षः पुरुषेण विवर्धितः।</a-v><a-v>ह्रस्वकेन दुरारोहो रूढस्कन्धो महाद्रुमः॥ ८</a-v></p>
<p id="2.98.9"><a-v>स यदा पुष्पितो भूत्वा फलानि न विदर्शयेत्।</a-v><a-v>स तां नानुभवेत्प्रीतिं यस्य हेतोः प्रभावितः॥ ९</a-v></p>
<p id="2.98.10"><a-v>एषोपमा महाबाहो त्वमर्थं वेत्तुमर्हसि।</a-v><a-v>यदि त्वमस्मानृषभो भर्ता भृत्यान्न शाधि हि॥ १०</a-v></p>
<p id="2.98.11"><a-v>श्रेणयस्त्वां महाराज पश्यन्त्वग्र्याश्च सर्वशः।</a-v><a-v>प्रतपन्तमिवादित्यं राज्ये स्थितमरिंदमम्॥ ११</a-v></p>
<p id="2.98.12"><a-v>तवानुयाने काकुत्ष्ठ मत्ता नर्दन्तु कुञ्जराः।</a-v><a-v>अन्तःपुर गता नार्यो नन्दन्तु सुसमाहिताः॥ १२</a-v></p>
<p id="2.98.13"><a-v>तस्य साध्वित्यमन्यन्त नागरा विविधा जनाः।</a-v><a-v>भरतस्य वचः श्रुत्वा रामं प्रत्यनुयाचतः॥ १३</a-v></p>
<p id="2.98.14"><a-v>तमेवं दुःखितं प्रेक्ष्य विलपन्तं यशस्विनम्।</a-v><a-v>रामः कृतात्मा भरतं समाश्वासयदात्मवान्॥ १४</a-v></p>
<p id="2.98.15"><a-v>नात्मनः कामकारोऽस्ति पुरुषोऽयमनीश्वरः।</a-v><a-v>इतश्चेतरतश्चैनं कृतान्तः परिकर्षति॥ १५</a-v></p>
<p id="2.98.16"><a-v>सर्वे क्षयान्ता निचयाः पतनान्ताः समुच्छ्रयाः।</a-v><a-v>संयोगा विप्रयोगान्ता मरणान्तं च जीवितम्॥ १६</a-v></p>
<p id="2.98.17"><a-v>यथा फलानं पक्वानां नान्यत्र पतनाद्भयम्।</a-v><a-v>एवं नरस्य जातस्य नान्यत्र मरणाद्भयम्॥ १७</a-v></p>
<p id="2.98.18"><a-v>यथागारं दृढस्थूणं जीर्णं भूत्वावसीदति।</a-v><a-v>तथावसीदन्ति नरा जरामृत्युवशं गताः॥ १८</a-v></p>
<p id="2.98.19"><a-v>अहोरात्राणि गच्छन्ति सर्वेषां प्राणिनामिह।</a-v><a-v>आयूंषि क्षपयन्त्याशु ग्रीष्मे जलमिवांशवः॥ १९</a-v></p>
<p id="2.98.20"><a-v>आत्मानमनुशोच त्वं किमन्यमनुशोचसि।</a-v><a-v>आयुस्ते हीयते यस्य स्थितस्य च गतस्य च॥ २०</a-v></p>
<p id="2.98.21"><a-v>सहैव मृत्युर्व्रजति सह मृत्युर्निषीदति।</a-v><a-v>गत्वा सुदीर्घमध्वानं सह मृत्युर्निवर्तते॥ २१</a-v></p>
<p id="2.98.22"><a-v>गात्रेषु वलयः प्राप्ताः श्वेताश्चैव शिरोरुहाः।</a-v><a-v>जरया पुरुषो जीर्णः किं हि कृत्वा प्रभावयेत्॥ २२</a-v></p>
<p id="2.98.23"><a-v>नन्दन्त्युदित आदित्ये नन्दन्त्यस्तमिते रवौ।</a-v><a-v>आत्मनो नावबुध्यन्ते मनुष्या जीवितक्षयम्॥ २३</a-v></p>
<p id="2.98.24"><a-v>हृष्यन्त्यृतुमुखं दृष्ट्वा नवं नवमिहागतम्।</a-v><a-v>ऋतूनां परिवर्तेन प्राणिनां प्राणसंक्षयः॥ २४</a-v></p>
<p id="2.98.25"><a-v>यथा काष्ठं च काष्ठं च समेयातां महार्णवे।</a-v><a-v>समेत्य च व्यपेयातां कालमासाद्य कंचन॥ २५</a-v></p>
<p id="2.98.26"><a-v>एवं भार्याश्च पुत्राश्च ज्ञातयश्च वसूनि च।</a-v><a-v>समेत्य व्यवधावन्ति ध्रुवो ह्येषां विनाभवः॥ २६</a-v></p>
<p id="2.98.27"><a-v>नात्र कश्चिद्यथा भावं प्राणी समभिवर्तते।</a-v><a-v>तेन तस्मिन्न सामर्थ्यं प्रेतस्यास्त्यनुशोचतः॥ २७</a-v></p>
<p id="2.98.28"><a-v>यथा हि सार्थं गच्छन्तं ब्रूयात्कश्चित्पथि स्थितः।</a-v><a-v>अहमप्यागमिष्यामि पृष्ठतो भवतामिति॥ २८</a-v></p>
<p id="2.98.29"><a-v>एवं पूर्वैर्गतो मार्गः पितृपैतामहो ध्रुवः।</a-v><a-v>तमापन्नः कथं शोचेद्यस्य नास्ति व्यतिक्रमः॥ २९</a-v></p>
<p id="2.98.30"><a-v>वयसः पतमानस्य स्रोतसो वानिवर्तिनः।</a-v><a-v>आत्मा सुखे नियोक्तव्यः सुखभाजः प्रजाः स्मृताः॥ ३०</a-v></p>
<p id="2.98.31"><a-v>धर्मात्मा स शुभैः कृत्स्नैः क्रतुभिश्चाप्तदक्षिणैः।</a-v><a-v>धूतपापो गतः स्वर्गं पिता नः पृथिवीपतिः॥ ३१</a-v></p>
<p id="2.98.32"><a-v>भृत्यानां भरणात्सम्यक्प्रजानां परिपालनात्।</a-v><a-v>अर्थादानाच्च धार्मेण पिता नस्त्रिदिवं गतः॥ ३२</a-v></p>
<p id="2.98.33"><a-v>इष्ट्वा बहुविधैर्यज्ञैर्भोगांश्चावाप्य पुष्कलान्।</a-v><a-v>उत्तमं चायुरासाद्य स्वर्गतः पृथिवीपतिः॥ ३३</a-v></p>
<p id="2.98.34"><a-v>स जीर्णं मानुषं देहं परित्यज्य पिता हि नः।</a-v><a-v>दैवीमृद्धिमनुप्राप्तो ब्रह्मलोकविहारिणीम्॥ ३४</a-v></p>
<p id="2.98.35"><a-v>तं तु नैवं विधः कश्चित्प्राज्ञः शोचितुमर्हति।</a-v><a-v>त्वद्विधो यद्विधश्चापि श्रुतवान्बुद्धिमत्तरः॥ ३५</a-v></p>
<p id="2.98.36"><a-v>एते बहुविधाः शोका विलाप रुदिते तथा।</a-v><a-v>वर्जनीया हि धीरेण सर्वावस्थासु धीमता॥ ३६</a-v></p>
<p id="2.98.37"><a-v>स स्वस्थो भव मा शोचो यात्वा चावस तां पुरीम्।</a-v><a-v>तथा पित्रा नियुक्तोऽसि वशिना वदताम्व्वर॥ ३७</a-v></p>
<p id="2.98.38"><a-v>यत्राहमपि तेनैव नियुक्तः पुण्यकर्मणा।</a-v><a-v>तत्रैवाहं करिष्यामि पितुरार्यस्य शासनम्॥ ३८</a-v></p>
<p id="2.98.39"><a-v>न मया शासनं तस्य त्यक्तुं न्याय्यमरिंदम।</a-v><a-v>तत्त्वयापि सदा मान्यं स वै बन्धुः स नः पिता॥ ३९</a-v></p>
<p id="2.98.40"><a-v>एवमुक्त्वा तु विरते रामे वचनमर्थवत्।</a-v><a-v>उवाच भरतश्चित्रं धार्मिको धार्मिकं वचः॥ ४०</a-v></p>
<p id="2.98.41"><a-v>को हि स्यादीदृशो लोके यादृशस्त्वमरिंदम।</a-v><a-v>न त्वां प्रव्यथयेद्दुःखं प्रीतिर्वा न प्रहर्षयेत्॥ ४१</a-v></p>
<p id="2.98.42"><a-v>संमतश्चासि वृद्धानां तांश्च पृच्छसि संशयान्।</a-v><a-v>यथा मृतस्तथा जीवन्यथासति तथा सति॥ ४२</a-v></p>
<p id="2.98.43"><a-v>यस्यैष बुद्धिलाभः स्यात्परितप्येत केन सः।</a-v><a-v>स एवं व्यसनं प्राप्य न विषीदितुमर्हति॥ ४३</a-v></p>
<p id="2.98.44"><a-v>अमरोपमसत्त्वस्त्वं महात्मा सत्यसंगरः।</a-v><a-v>सर्वज्ञः सर्वदर्शी च बुद्धिमांश्चासि राघव॥ ४४</a-v></p>
<p id="2.98.45"><a-v>न त्वामेवं गुणैर्युक्तं प्रभवाभवकोविदम्।</a-v><a-v>अविषह्यतमं दुःखमासादयितुमर्हति॥ ४५</a-v></p>
<p id="2.98.46"><a-v>प्रोषिते मयि यत्पापं मात्रा मत्कारणात्कृतम्।</a-v><a-v>क्षुद्रया तदनिष्टं मे प्रसीदतु भवान्मम॥ ४६</a-v></p>
<p id="2.98.47"><a-v>धर्मबन्धेन बद्धोऽस्मि तेनेमां नेह मातरम्।</a-v><a-v>हन्मि तीव्रेण दण्डेन दण्डार्हां पापकारिणीम्॥ ४७</a-v></p>
<p id="2.98.48"><a-v>कथं दशरथाज्जातः शुद्धाभिजनकर्मणः।</a-v><a-v>जानन्धर्ममधर्मिष्ठं कुर्यां कर्म जुगुप्सितम्॥ ४८</a-v></p>
<p id="2.98.49"><a-v>गुरुः क्रियावान्वृद्धश्च राजा प्रेतः पितेति च।</a-v><a-v>तातं न परिगर्हेयं दैवतं चेति संसदि॥ ४९</a-v></p>
<p id="2.98.50"><a-v>को हि धर्मार्थयोर्हीनमीदृशं कर्म किल्बिषम्।</a-v><a-v>स्त्रियाः प्रियचिकीर्षुः सन्कुर्याद्धर्मज्ञ धर्मवित्॥ ५०</a-v></p>
<p id="2.98.51"><a-v>अन्तकाले हि भूतानि मुह्यन्तीति पुराश्रुतिः।</a-v><a-v>राज्ञैवं कुर्वता लोके प्रत्यक्षा सा श्रुतिः कृता॥ ५१</a-v></p>
<p id="2.98.52"><a-v>साध्वर्थमभिसंधाय क्रोधान्मोहाच्च साहसात्।</a-v><a-v>तातस्य यदतिक्रान्तं प्रत्याहरतु तद्भवान्॥ ५२</a-v></p>
<p id="2.98.53"><a-v>पितुर्हि समतिक्रान्तं पुत्रो यः साधु मन्यते।</a-v><a-v>तदपत्यं मतं लोके विपरीतमतोऽन्यथा॥ ५३</a-v></p>
<p id="2.98.54"><a-v>तदपत्यं भवानस्तु मा भवान्दुष्कृतं पितुः।</a-v><a-v>अभिपत्तत्कृतं कर्म लोके धीरविगर्हितम्॥ ५४</a-v></p>
<p id="2.98.55"><a-v>कैकेयीं मां च तातं च सुहृदो बान्धवांश्च नः।</a-v><a-v>पौरजानपदान्सर्वांस्त्रातु सर्वमिदं भवान्॥ ५५</a-v></p>
<p id="2.98.56"><a-v>क्व चारण्यं क्व च क्षात्रं क्व जटाः क्व च पालनम्।</a-v><a-v>ईदृशं व्याहतं कर्म न भवान्कर्तुमर्हति॥ ५६</a-v></p>
<p id="2.98.57"><a-v>अथ क्लेशजमेव त्वं धर्मं चरितुमिच्छसि।</a-v><a-v>धर्मेण चतुरो वर्णान्पालयन्क्लेशमाप्नुहि॥ ५७</a-v></p>
<p id="2.98.58"><a-v>चतुर्णामाश्रमाणां हि गार्हस्थ्यं श्रेष्ठमाश्रमम्।</a-v><a-v>आहुर्धर्मज्ञ धर्मज्ञास्तं कथं त्यक्तुमर्हसि॥ ५८</a-v></p>
<p id="2.98.59"><a-v>श्रुतेन बालः स्थानेन जन्मना भवतो ह्यहम्।</a-v><a-v>स कथं पालयिष्यामि भूमिं भवति तिष्ठति॥ ५९</a-v></p>
<p id="2.98.60"><a-v>हीनबुद्धिगुणो बालो हीनः स्थानेन चाप्यहम्।</a-v><a-v>भवता च विना भूतो न वर्तयितुमुत्सहे॥ ६०</a-v></p>
<p id="2.98.61"><a-v>इदं निखिलमव्यग्रं पित्र्यं राज्यमकण्टकम्।</a-v><a-v>अनुशाधि स्वधर्मेण धर्मज्ञ सह बान्धवैः॥ ६१</a-v></p>
<p id="2.98.62"><a-v>इहैव त्वाभिषिञ्चन्तु धर्मज्ञ सह बान्धवैः।</a-v><a-v>ऋत्विजः सवसिष्ठाश्च मन्त्रवन्मन्त्रकोविदाः॥ ६२</a-v></p>
<p id="2.98.63"><a-v>अभिषिक्तस्त्वमस्माभिरयोध्यां पालने व्रज।</a-v><a-v>विजित्य तरसा लोकान्मरुद्भिरिव वासवः॥ ६३</a-v></p>
<p id="2.98.64"><a-v>ऋणानि त्रीण्यपाकुर्वन्दुर्हृदः साधु निर्दहन्।</a-v><a-v>सुहृदस्तर्पयन्कामैस्त्वमेवात्रानुशाधि माम्॥ ६४</a-v></p>
<p id="2.98.65"><a-v>अद्यार्य मुदिताः सन्तु सुहृदस्तेऽभिषेचने।</a-v><a-v>अद्य भीताः पालयन्तां दुर्हृदस्ते दिशो दश॥ ६५</a-v></p>
<p id="2.98.66"><a-v>आक्रोशं मम मातुश्च प्रमृज्य पुरुषर्षभ।</a-v><a-v>अद्य तत्र भवन्तं च पितरं रक्ष किल्बिषात्॥ ६६</a-v></p>
<p id="2.98.67"><a-v>शिरसा त्वाभियाचेऽहं कुरुष्व करुणां मयि।</a-v><a-v>बान्धवेषु च सर्वेषु भूतेष्विव महेश्वरः॥ ६७</a-v></p>
<p id="2.98.68"><a-v>अथ वा पृष्ठतः कृत्वा वनमेव भवानितः।</a-v><a-v>गमिष्यति गमिष्यामि भवता सार्धमप्यहम्॥ ६८</a-v></p>
<p id="2.98.69"><a-v>तथापि रामो भरतेन ताम्यत प्रसाद्यमानः शिरसा महीपतिः।</a-v><a-v>न चैव चक्रे गमनाय सत्त्ववा न्मतिं पितुस्तद्वचने प्रतिष्ठितः॥ ६९</a-v></p>
<p id="2.98.70"><a-v>तदद्भुतं स्थैर्यमवेक्ष्य राघवे समं जनो हर्षमवाप दुःखितः।</a-v><a-v>न यात्ययोध्यामिति दुःखितोऽभव त्स्थिरप्रतिज्ञत्वमवेक्ष्य हर्षितः॥ ७०</a-v></p>
<p id="2.98.71"><a-v>तमृत्विजो नैगमयूथवल्लभा स्तथा विसंज्ञाश्रुकलाश्च मातरः।</a-v><a-v>तथा ब्रुवाणं भरतं प्रतुष्टुवुः प्रणम्य रामं च ययाचिरे सह॥ ७१</a-v></p>
<p><a-v>इति श्रीरामायणे अयोध्याकाण्डे अष्टानवतितमः सर्गः ॥ ९८</a-v></p>
</a-sec><hr><a-source>वाल्मीकिरामायणम् Baroda Critical Edition</a-source><a-copyright>CC0. No rights reserved</a-copyright></a-document></main><footer>
<p><a href="/copyright.html">Copyright</a></p>
</footer></body></html>
